ዳግማዊ
አጤ ምኒልክ

ከጳውሎስ ኞኞ

የመጀመሪያው መጽሐፍ
በየካቲት ወር 1984 ዓ.ም ታተመ

መብቱ በህግ የተጠበቀ ነው
የመጀመሪያበ1984 ዓ.ም ታተመ
ሁለተኛ በ1988 ዓ.ም ታተመ
እንደገና በ1999 ዓ.ም ታተመ
እንደገና በ2006 ዓ.ም በማንኩሳ አሳታሚ ታተመ

ለአሥራ አምስት ዓመት ጥሩ ጐረቤቶቻችን ለወይዘሮ ሊንዳ ዱካስ
እና
ለባለቤቷ ለአቶ ጥላሁን ወልደየስ

ይድረስ ለመጽሐፌ አንባቢዎች
የተላከ ከጳውሎስ ኞኞ
እኔ ደህና ነኝ። ይህን መጽሐፌን በማቅረቤ በጣም ደስ ብሎኛል። እናንተንም ቢያስደስትልኝ የበለጠ
እደሰታለሁ።
ጠቅላላውን የኢትዮጵያ ታሪክ ስንመለከት የኢትዮጵያ ነገሥታት ሁሉ በየዘመናቸው የየዘመኑን የውጭ
ጥበብ ወደ ኢትዮጵያ ለማስገባት ያልተመኘ ንጉሥ የለም። አብዛኛዎቹም ከውጭ አገር የሚጠይቁት ጥበባዊ ሥራ
የጥይት የመድፍ መሥሪያ ነው። ይህም ከውጭ የሚመጣውን ጠላት ለመከላከል ወይም ደግሞ ያገር ውስጥ
ተቀናቃኙን ለመደምሰሻ ነው።
ምኒልክ በጦር መሣሪያ ፍለጋ ብቻ የተገቱ ሳይሆኑ በዘመናቸው በውጭ አገር የነበረውን ጥበባዊ ሥራ ወደ
ኢትዮጵያ ያስገቡ ሰው ናቸው። አሁን በአገራችን የምናየው ወይም የምገለገልበት በኋለኛው ዘመን ከተፈለሰፉት
አዳዲስ ግኝቶች በስተቀር በምኒልክ ጥረትና ዘመነ መንግሥት ወደ ኢትዮጵያ የገቡ ናቸው። እነኚህንም ጥንታዊ
ሥልጣኔዎችን ወደ ኢትዮጵያ ለማስገባት ምኒልክ ምን ያህል ችግርና ፈተና ደርሶባቸው እንደነበር ከመጽሐፉ
ውስጥ ገባ ስንል እናገኘዋለን። ምኒልክ ያን ሁሉ ችግር የለፉና ኢትዮጵን መሥርተው በእግርዋ ያቆሙ ሰው
ናቸው።
በመጽሐፌ ውስጥ እኔ በምተችበት ጊዜ ኦሮሞ እያልኩ ጽፌአለሁ። ግን ካንዳንድ የድሮ መጽሐፍት
በተረጐምኩበት ወይም በገለበጥኩት ወይም ከደብዳቤዎች ላይ ባገኘሁት ያው የበፊቱ ሰው እንዳለው “ጋላ”
ብያለሁ።
ይህ መጽሐፍ በ1982 ዓ.ም አጋማሽ ላይ ታትሞ ሊወጣ ሲል ባንዳንድ ጥቃቅን የሳንሱር ምክንያት ተይዞ
የቆ። አሁን የመጻፍ ነፃነት ከታወጀ በኋላ ተቋርጦ የነበረው ሥራው አልቆለት ለመታተም በቃ።
ደህና እንሁን

ትውልድ
ምኒልክ በ1836 ዓ.ም ነሐሴ 12 ቀን ቅዳሜ ዕለት ተወለዱ። አባታቸው ኃይለ መለኮት
ሣህለሥላሴ ሲሆኑ እናታቸው ወይዘሮ እጅጋየሁ ለማ አዲያሞ ይባላሉ።
የምኒልክ እናት ወይዘሮ እጅጋየሁ የንጉስ ሣህለሥላሴ ሚስት የወይዘሮ በዛብሽ ገረድና የልጆች
ሞግዚት ነበሩ። እጅጋየሁ የግርድና ሥራ የጀመሩት በንጉሥ ሣህለ ሥላሴ ቤት አልነበረም። ንጉሥ ሣህለ
ሥላሴ ቤት ከመቀጠራቸው በፊት የአንኮበር ቤተ ክርስቲያን አለቃ የነበሩት የመምህር ምላት ገረድ ነበሩ።
በአለቃ ምላት ቤት ግርድና ተቀጥረው ሳለ አንድ ቀን ጧት ለጓደኞቻቸው “….ዛሬ ማታ በሕልሜ
ከብልቴ ፀሐይ ስትወጣ አየሁ….” ብለው ተናገሩ። ሥራ ቤቶች የሰሙት ወሬ መዛመቱ አይቀርምና
ወሬው ከጌትዮው ከአለቃ ምላት ዘንድ ደረሰ። አለቃ ምላትም “እንግዲያው ይህ ከሆነ ወደላይ ቤት
ትሂድ” አሉ። የላይ ቤት የሚባለው የአንኮበሩ የንጉሥ ሣህለ ሥላሴ ቤተ መንግሥት ከኮረብታ ላይ
በመሆኑ አገሬው በተለምዶ “ላይ ቤት” ይለዋል።
እጅጋየሁ እንደተመከሩት ከንጉሥ ሣህለ ሥላሴ ቤት ሔዴው ተቀጠሩ። የእጅጋየሁ የሕልም ወሬ
ተዛምቶ ንጉስ ሣህለ ሥላሴም ቤት ገብቶ ስለነበረ የንጉስ ሣህለ ሥላሴ ባለቤት ወይዘሮ በዛብሽ ያ በሕልም
የታየው ፀሐይ ከልጃቸው እንዲወለድ ፈለጉ። ወይዘሮ በዛብሽ ከልቻቸው ሁሉ አብልጠው ሰይፉ ሣህለ
ሥላሴን ይወዱታል። ስለዚህ ሰይፉ ከእጅጋየሁ ልጅ እንዲወልድ ማታ እጅጋየሁን ወደሰይፉ መኝታ ቤት
ልከው ያን ጐረምሳ እንድትጠብቅ አድረጉ።
የልጅ ሰይፉ አሽከሮች የእጅጋየሁን መላክ እንዳወቁ ለጌታቸው ለልጅ ሰይፉ ተናገሩ። ሰይፉ
የሚወዳት ሌላ ሴት አለችው የአዲሲቱን የእጅጋየሁን መምጣት እንደሰማ ተናዶ እንዲያባራትም እናቱን

ፈርቶ ከወንድሙ ከኃይለ መለኮት ዘንድ ሔዶ “እባክህ ሌላ ሴት ከፈልህ እሜቴ የላኳትን ያቺን ገረድ
ውሰድልኝ” አለ። ኃይለመለኮትም እሺ ብሎ ከእጅጋየሁ ጋር ባደረጉት ግንኙነት ልጅ ተፀነሰ።
እናትዬዋ ወይዘሮ በዛብሽ የእጅጋየሁን መፀነስ እንዳዩ ከሰይፉ ያረገዘች መስሏቸው ተደሰቱ። በኋላ
ግን ከሌላው ልጃቸው ከኃይለመለኮት ማርገዝዋን ሲሰሙ ተናደው እጅጋየሁን በእግር ብረት አሠሩዋት።
ቆይተውም በአማላጆች ተፈታች። ንጉሥ ሣህለ ሥላሴ ይህን ወሬ ሰሙ። ልጃቸው የንጉስ ልጅ ሆኖ ገረድ
በማፀነሱ ተናደው ወሬው እንዳይሰማ እጅጋየሁን ከርስታቸው ከአንጐለላ ሔዳ እንደትቀመጥ አደረጉ።
እጅጋየሁ የመውለጃዋ ጊዜ ሲደርስ ወንጅ ልጅ ወለደች። የእጅጋየሁን መውለድ ንጉሥ ሣህለ
ሥላሴ ሲሰሙ የልጁን ስም “ምንይልህ ሸዋ በሉት” ብለው ስም አወጡ። ምን ይልህ ሸዋ ያሉበት
ምክንያት የኔ ልጅ ከገረድ በመውለዱ ሸዋ ምን ይል ይሆን? ለማለት ነው። በኋላ ግን በሕልማቸው ከመን
ይልህ ሸዋ ጋራ አብረው ቆመ ከእሳቸው ጥላ የልጁ ጥላ በልጦ በእግር የረገጡትን መሬት ሲያለካኩ
እሳቸው ከረገጡት ልጁ የረገጠው ረዝሞ አዩ። ይህን ሕልም ካዩ በኋላ “ምኒልክ የኔ ስም አይደለም። የሱ
ነው። ስሙን ምኒልክ በሉት” ብለው አዘዙ።
እዚህ ላይ ንጉሥ ሣህለ ሥላሴ “…. ምኒልክ የኔ ስም አይደለም የሱ ነው….” ያሉት በጥንት
ጊዜ “ምኒልክ በሚል ስም የሚነግሥ ንጉሥ ኢትዮጵያን ታላቅ ያደርጋታል” የሚል ትንቢት ስለነበረ
ሣህለ ሥላሴ ሲነግሡ “ስሜ ምኒልክ ይሁን” ብለው ነበር። ምኒልክ በሚለው ስም ሣህለ ሥላሴ ለምን
እንዳልነገሱ ክብረ ነገሥት ውስጥ ብንመለከት “…. የሸዋው ንጉሥ ሣህለ ሥላሴ ምኒልክ በሚባል ስም
ሊነግሱ ሲሉ አንድ መነኩሴ በዚህ ስም አትንገሥ። መጥፎ አጋጣሚ ያመጣብሃል። ይህ ስም የሚስማማው
ከመጀመሪያው ወንድ ልጅ ከኃይለመለኮት ለሚወለደው ነው። ይህም ስም የሚወጣለት የልጅ ልጅህ
ኢትዮጵያን አንድ የሚያደርግ ትልቅ ንጉሥ ይሆናል አላቸው….” ይላል። ስለዚ የልጁን ስም ምኒልክ
ያሉት።
ይሄው ከድሃ መወለድ በዘመኑ እንደነው ተቆጥሮ ምኒልክ በሣህለ ሥላሴ ቤተ መንግሥት ውስጥ
እንዳያድጉ ተደርጓል። ጸሐፌ ትእዛዝ ገብረ

ሥላሴ እየፈሩ ከፃፉት ብጠቅስ “…. ስለ ሕዝብ ዕረፍትና

ጤና የተወለደው ምኒልክ በአንጐለላ መቅደላ ኪዳነ ምሕረት ክርስትና ተነስቶ ጠምቄ በሚባል አገር
በሞግዚት አኖሩት….” ብለዋል። አንጐለላ ደብረ ብርሃን ከሚባለው ከተማ አጠገብ ያለ መንደር ነው።
መንዝ ውስጥ ባለው ጠምቄ በሚባለው አምባም ከእናታቸው ጋራ ሰባት ዓመት ተቀመጡ።
ፈረንሣዊው ሄንሪ አውደን በ1872 ዓ.ም ወደ ኢትዮጵያ መጥቶ ነበር። ስለ ምኒልክ ትውልድ
ሲተርክ “….ምኒልክ በተወለዱ ጊዜ መስፍኑ (ኃይለ መለኮት) ልጁን አልቀበልም ብለው ካዱ። በነገሩ
መሀል ወይዘሮ በዛብሽ ገብተው ሌሎቹንም ዘመዶቹን ሰብስበው ልጁ የኃይለመለኮት መሆኑን አምነው
ተቀበሉ።….” ይላል።
ብዙ ታሪክ ፀሐፊዎች እንደሚሉት ወይዘሮ እጅጋየሁ ውብና ከደህና ቤተሰብ መወለዳቸው
ይገልፃሉ። የአባታቸውን ስም ግን የሚገልጽ የለም። ለማ አዲያሞ ይባላሉ። ይህን ሲተነትኑም አንዳንዶቹ
ከጉራጌ አገር የተማረኩ ባርያ ናቸው ይሏቸዋል። ባርያ ማለት በገንዘብ የሚሸጥ ብቻ ሣይሆን በጦርነት

የሚማርክ ሁሉ ባርያ ይባላል። ይህ ሁሉ ይቅርና ዋናው ቁም ነገር ታሪክ መሥራት እንጂ ትውልድ
አይደለም። ታላቁ ናፖሊዮን እንደዘመኑ አፃፃፍ ወደላይ የሚቆጠር አልነበረውምና ታሪኩን የሚጽፈው
ፀሐፊ ቀርቦ “የትውልድ ታሪዎን ከየት ልጀምር?” ቢለው “ያለፈውን ትተህ ከኔ ጀምር” አለ
እንደሚባለው ነው።
ምኒልክ በእናታቸው ሞግዚትነት አደጉ። አያታቸው ሣህለ ሥላሴ ሲሞቱ የሸዋውን አልጋ
ልጃቸው ኃይለመለኮት ወረሱ። አጤ ቴዎድሮስ ኃይለመለኮትን ለማስገበር ወደ ሸዋ በዘመቱ ጊዜ
ኃይለመለኮት በሕመም ስለሞቱ ልጅየውን ምኒልክን ማርከው ይዘዋቸው ሔዱ። አጤ ቴዎድሮስ ወደሸዋ
የዘመቱበት ዋናው ምክንያት እንዲህ ነው።
አጤ ቴዎድሮስ ከራስ አሊ ጋራ ተዋግተው ራስ አሊ ድል ከሆኑ በኋላ ሸሽተው ከደራው ገዥ
ዋቆዲቦ ዘንድ ተጠግተው ተቀመጡ። ዋቆዲቦ የደጃች ካሣን (በኋላ ቴዎድሮስ) ጦር ስለፈራ “ራስ አሊ
ከኔ ዘንድ ናቸው” ብሎ ለደጃች ካሣ ላከ። ይህን ነገር ራስ አሊ ሲሰሙ “አምኜው ብመጣ ዋቆዲቦ
ለጠላቴ አሳልፎ ሊሰጠኝ ነውና ታደገኝ አውጣኝ” ብለው ለሸዋው ገዥ ለኃይለመለኮት ላኩ።
ኃይለመለኮትም ጦር አዘጋጅተው ደራ ላይ ዋቆዲቦን ወግተው ራስ አሊን አወጧቸው። ራስ አሊም ወደ
የጁ ሄዱ። ከዚያም ራስ አሊ ስለፈሩ ራያ በረሃ ወርደው ዋሻ ውስጥ ገብተው ተቀመጡ። ደጃች ካሣ
ይህን ነገር ሰምተው ተናደዱ።
ደጃች ካሣ ወደሸዋ ለመዝመት ሲያስቡ ደብረታቦር ላይ እንዳሉ አቶ ሺናሽ አብጠው የሚባል
አሽከራቸው “አምባ ቢጠበው ሰንሰለት ቢያንሰው
አንድ አድርጐ አጓዘው የጐጃምን ሰው።
ብሩን ጨው አድርገህ ከመነዘርኸው፡
ውቤን ጫማ አድርገህ ሸዋን ክፈተው” ብሎ አቅራራ ደጃች ካሣም በቅድሚያ ደጃች ውቤን በ1845 ዓ.ም
ወግተው ደጃች ውቤን ማረኩ። ከዚህ በኋላ ደጃች ካሣ ስማቸውን አጤ ቴዎድሮስ ብለው ነገሱ። አጤ ቴዎድሮስ
ይንገሱ እንጂ የመጀመሪያው ጠላታቸው ራስ አሊ በሸዋው ንጉሥ በኃይለመለኮት እየተደገፉ ስላልተያዙ ሸዋም
አልገብርም ስላለ በነገሱ ባመቱ 1846 ዓ.ም በጥቅምት ወር ትግራይንና ወሎን አስገብረው ሸዋ ገቡ።
አጤ ቴዎድሮስ ሸዋ ገብተው ግሼ ሲደርሱ የግሼው ሹም አቶ ሀብተማርያም ተዋግተዋቸው ሀብተ ማርያም
ድል ሆኑ። መንዝ ሲደርሱ የግድምና የይፍራታ ስሙ ሁሉ ስለፈራ ሳይዋጋ ለቴዎድሮስ ገበረ። ጉር ሥላሴ ሲደርሱ
ግን ሕዝቡ ተዋግቶ ብዙ ሰው ጨረሰባቸው። ይህ ከሆነ በኋላ የምኒልክ አባት ጦራቸውን አዘጋጅተው ቴዎድሮስን
ይጠብቁ ጀመር። አጤ ቴዎድሮስም ደብረ ብርሃን ሲደርሱ አቶ በዛብህ የተባሉ የሸዋ ሰው ብዙ ሰው ጨረሱ።
ቴዎድሮስና ኃይለመለኮት ከመጋጠማቸው በፊት ኃይለመለኮት ባደረባቸው ሕመም ምክንያት ጥቅምት 30 ቀን
1848 ዓ.ም አርብ ሌሊት ሞቱ። አንዳንድ ሰዎች “ኃይለመለኮት የሞቱት ከአጤ ቴዎድሮስ የተላከ መልክተኛ
መርዝ አብልቷቸው ነው” ይላሉ። በአንኮበር የነበሩ የውጭ አገር ሰዎች እንደፃፉት ግን ኃይለመለኮት የሞቱት
ባንዳንድ በሽታ ነው።

የሸው ሰዎች መሪያቸውን ኃይለ መለኮትን ቀብረው የአሥራ አንድ ዓመት ልጅ የሆኑትን ምኒልክን ይዘው
ሸሹ። ይህን የሰሙት ቴዎድሮስም ከደብረ በግዕ ተነስተው ጠራ ገቡ። ጠራን ካስደበደቡ በኋላ ምኒልክን እያባረሩ
ወደ መገዘዝ እንደደረሱም ራስ እንግዳ የሚያዙትን ጦር ወደ በረከት ሰደው ቴዎድሮስ ወደ ምንጃር ተሻገሩ።
ሕፃኑን ምኒልክን ይዘው ይሸሹ የነበሩት የሸዋ ሰዎች ከአረርቲ ቆላ ቆላውን ሄደው ከሰምን ተሻግረው በረከት ብቅ
ሲሉ ከራስ እንግዳ ጦር ጋር ተጋጠሙ። በዚያም ቦታ ጦርነት ተደርጐ ከሁለቱም በኩል ብዙ ሰው አለቀ።
በዚያን ጊዜም ከምኒልክ ጋር የነበሩት በድሮው በዘመኑ ማዕረጋቸው አቶ አንዳርጋቸው ከነልጆቻቸው አቶ
ሽሽጉ፤ አቶ በሀብቴ፤ ልጅ አባየሬ፤ አቶ በዛብህ፤ አቶ አባውርጂ፤ አቶ አቦዬ፤ አቶ አንተን ይስጠኝ፤ አቶ ወልደ
ገብርኤል፤ አቶ ገርማሜ፤ አቶ ወልደ ጣዲቅ፤ አቶ ናደው፤ አቶ አባይነ፤ እና ሌሎችም ብዙ ነበሩ። በዚያን ጊዜም
ቁርጡን አወቁና አለመኖርህን
በረከት አገቡት ጌታዬ ልጅህን።
ከጦርነቱም በኋላ ምኒልክ ወደ ምንጃር ተመለሱ። ምኒልክን ይዘው የሚሸሹት ሰዎች የአጤ ቴዎድሮስን
ሠራዊት ብዛት የጦርነቱንም ብርታት አይተው ነበረና ምንጃር ሆነው ሲማከሩ ግማሾቹ ምኒልክን ይዘው ወደ ጋላ
አገር እንሺሽ ብለው መከሩ። ሌላው መካሪ ደግሞ ሕፃኑን አገር ላገር ከማንከራተትና አጤ ቴዎድሮስም ተከታትለው
ከሚወስዱብን በፈቃዳችን ብንሰጣቸው ይሻላል ብለው መከሩ። የጉባኤው ሀሳብ በሁለት በመከፈሉ ምንም ሕፃን
ቢሆን የምኒልክን ሐሳብ እንጠይቅ ብለው “ወደ ጋላ አገር ከመሄድና ወደ አጤ ቴዎድሮስ ከመግባት ማናቸውን
ይመርጣሉ?” ብለው ቢጠይቋቸው ወደ ጋላ አገር ይዛችሁኝ ብትሸሹ ይሻለኛል ብለው ተናገሩ።
ይህ በሚሆንበት ጊዜ አጤ ቴዎድሮስ አንኮበር ላይ ሆነው አባት ያለህ ያባትህን እሰጥሃለሁና አባትህን
መርቅ። አባት የሌለህ ግን አባትህ እኔ ነኝና ደጅ ጥናኝ የሚል አዋጅ ስለ አናገሩ ብዙ የሸዋ ሰዎች ያባታቸውን
አገርና ሹመት እናገኛለን በማለት ለአጤ ቴዎድሮስ መግባታቸው ተሰማ። አቶ አንዳርጋቸውም ወደ ምኒልክ
ቀርበው “ይህን የመሰለ አዋጅ ተነገረ። ንጉሡ ቃል ኪዳናቸውን የማያፈርሱ ቆራቢ ናቸው። አቡነ ሰላማም ደግ
ጳጳስ ናቸው ይባላልና የአባትህን አልጋ አይነጥቁህም” በማለት ለምኒልክ አስረድተውና አባብለው ወደ አጤ
ቴዎድሮስ ይዘዋቸው ገቡ።
አጤ ቴዎድሮስ ምኒልክን በደስታ ተቀበሏቸው። ነገር ግን ለቴዎድሮስ ያልገቡና በየዱሩ የተበታተነ የሸዋ
መኳንንት ስለነበሩ መጥተው ይወስዱብኛል በማለት ስለፈሩ ምኒልክንና አብረዋቸው የገቡትን በሰንሰለት
አሠሩዋቸው።
ምኒልክ በሰንሰለት በታሠሩበት ጊዜ እንቅልፍ ተኝተው አልሰሙም ነበርና ከእንቅልፋቸው ሲነቁ በሰንሰለት
መታሰራቸውን አዩና አለቀሱ። በማግስቱ አጤ ቴዎድሮስ ወደ ቤተ ክርስቲያን ሲያልፉ ያ ልጅ እንዴት አድሯል?
ብለው ጠየቁ። ጠባቂዎቹም ሲነቃ ሰንሰለቱን ባየ ጊዜ አለቀሰ ብለው ነገሩዋቸው። አጤ ቴዎድሮስም አዝነው
ሰንሰለቱን ቶሎ አውጡለት ብለው አዘዙ። ከዚያን ዕለት በቀር አልታሰሩም ይባላል።
አጤ ቴዎድሮስ የሸዋን ግዛት ለሣህለ ሥላሴ ልጅ ለመርድ አዝማች ኃይለ ሚካኤል ሰጡአቸው።
አበጋዝነቱን ደግሞ ለአቶ አንዳርጋቸው ሰጥተው ሌላዎቹን ይዘው በሰላሌና በጃርሶ አድርገው ደብረ ታቦር ገቡ።
የምኒልክ እናት ወይዘሮ እጅጋየሁ ከልጃቸው ጋር ተማርከው ሲሄዱ የአባታቸው የኃይለመለኮት ሚስት ወይዘሮ

ትደነቂያለሽ ግን ከባሌ ከኃይለመለኮት ወዲያ አለም በቃኝ ብለው ኢየሩሳሌም ሄደው ከዚያው ሞቱ። ምኒልክም
በ1849 ዓ. ጥር ወር መቅደላ ገቡ።
ምኒልክ በአጤ ቴዎድሮስ ተማርከው ከተወሰዱ በኋላ እንደ እስረኛ ሳይሆን እንደ ልጃቸው አንከብክበው
ያዙዋቸው። የደጃዝማችነትም ማዕረግ ሾሙአቸው። ጥቂት ቆይተው ላጃቸውን ወይዘሮ አልጣሽን በ1856 ዓ.ም
በጥር ወር በሚስትነት ዳሩላቸው። አጤ ቴዎድሮስ ምኒልክን እንዴት አንከባክበው ይዘዋቸው እንደነበረ ካንዳንድ
ታሪክ ፀሐፊዎች ብጠቅስ እንዲህ ይላሉ።
ጉሌልሞ ማሳያ “…. ምኒልክ ከአጤ ቴዎድሮስ ልጅ ከመሸሻ ጋር አደጉ። ቴዎድሮስ ምኒልክን እንደ
ልጃቸው ያዩዋቸው ነበር።…. ምኒልክም ሲያጫውቱኝ…. አጤ ቴዎድሮስ አባቴ ከሞቱ በኋላ ወደ ቤተ
መንግሥታቸው ወሰዱኝ። ልክ እንደ ልጃቸው አድርገው ይወዱኝ ነበር። በታላቅ ጥንቃቄም አስተምረውኛል።
ከልጃቸው ሳይለዩ አሳድገውኛል ብለዋል….” ሲሉ ጽፈዋል።
አለቃ ወልደ ማርያም ደግሞ “….ከሸዋ ከወጡ ዠምሮ ለአጤ ቴዎድሮስ እንደ ልጅ ሆነው መኳንንትም
ሠራዊትም ሁሉ እጅ እየነዙ ያከብሯቸው ይወዷቸው ነበር። በዘመናቸውም ሁሉ ከንጉሡ ልጅ ከመሸሻ ሳይለዩ
በራስ ውቤ ጠባቂነት መቅደላ ብዙ ጊዜ ተቀመጡ። ….. ንጉሡም ሴት ልጃቸውን ሰጡ።….” ብለዋል።
አለቃ ገብረ ሥላሴም “….ምኒልክ ከአጼ ቴዎድሮስ ሠፈር ይኖር ነበር። የሸዋ ሰው እኩሌታው
መኳንንቱም ሠራዊቱም ከምኒልክ እኩሌታው ካቶ ዳርጌ ጋር እየሆነ ካጤ ቴዎድሮስ ሠፈር ይኖር ነበር።….
ምኒልክንም…. ደጃዝማች አሰኝትው ጭፍራ ሰጥተው በታላቅ ክብር አኖሩት።… ምኒልክ አጤ ቴዎድሮስ ሠፈር
እግዚአብሔር ሳይለየው ከጌትነት ሳይዋረድ መከራ ሳያገኘው ከአጤ ቴዎድሮስ መአት በኃይል መንፈስ ቅዱስ
ተጠብቆ አሥር ዓመት ኖረ።…. በማለት ጽፈዋል።
እንደተባለው ሁሉ ምኒልክ ቴዎድሮስን ይወዱ ነበር። በኋለኛው ጊዜ የአጤ ቴዎድሮስን ሞት ሲሰሙ
በጣም ማዘናቸውንና የመንግሥት ሐዘን እንዲሆን ማወጃቸውንም ማሳያ ጽፏል። ማሳያ ሲጽፍ “….የቴዎድሮስን
ሞት በሰሙ ጊዜ ምኒልክ በጣም አዘኑ። የመንግሥታቸው ሀዘን መሆኑንም በአዋጅ አስታወቁ። በአዋጃቸውም
ቴዎድሮስ ዳግማዊ አባቴ ስለሆኑ አዝኛለሁና እዘኑልኝ ብለው አወጁ። እኔም ለምን እንዲህ ያውጃሉ። በተከራካሪዎ
በቴዎድሮስ ሞት ምክንያት ተገላግለዋልና ታላቅ የደስታ በዓል ማድረግ ነበረብዎት ብላቸው…. ሰውን ለማስደስት
እንዳልከው ባደርግ ጥሩ ነው። ሕዝቡ እንዲደሰትም ካወጅሁ እኔ ወደ ዱር ሄጄ ብቻዬን አለቅሳለሁ። አለዚአቸው
የሞቱ ሰው ናቸው።…. አስተማሪዬን አጣሁ። ቴዎድሮስ እኔን በመልካም አስተዳደግ አሳድገውኛል። ይሄ ልቤን
ነክቶኛል።…. እንግሊዞች እንድረዳቸው ቢጠይቁኝ ሳልረዳቸው በግዛቴ ሸዋን እየጠበቅሁ የቆየሁም ለዚሁ ነው
አሉኝ….” ብሏል።

ከመቅደላ ማምለጥ
ምኒልክ ከመቅደላ የወጡበት ዘመን አንዳንዶች በ1858 ዓ.ም ሲያደርጉት ብላቴን ጌታ ኅሩይ ግን
1857 ዓ.ም ነው ይላሉ።
ሰኔ 24 ቀን መቅደላ ላይ ከባድ ዝናብ ጥሎ ነበር። የመቅደላን በር የሚጠብቁ ዘበኞች ከዝናቡ
ለመሸሽ ወደየጐጆአቸው ገቡ። ዘቦቹ ወደየጐጆአቸው ውስጥ ተጠልለው ሳለ አንድ አንበሳ ከዱር ውስጥ

መጣባቸው። ወታደሮቹም አንበሳውን አይተው ሲጯጯሁና ሲተራመሱ አንበሳው ወደዱር ሄደ።
ወታደሮቹም በፈረስ እየሆኑ አንበሳውን ተከትለው ሄዱ። ወታደሮቹ አንበሳውን ተከታትለው ፈልገው
አጥተው ወደ ሠፈራቸው ሲመለሱ ቆቂት በር ክፍት ሆኖ አገኙት።
በዚያ አንበሳ ግርግር መሀል ቆቂት በርን ማን እንደከፈተው አልታወቀም። ቆቂት በር የተከፈተው
ምኒልክ ከሃያ ተከታዮቻቸው ጋር ሲያመልጡ ነበር። ምኒልክን ያስመለጡ የሸዋ ሰዎች ባቀዱት ፕላን
መሠረት አብዛኛው ምኒልክን ይዞ ሲሄድ ጥቂት ሰዎች ወደ ሌላ አቅጣጫ ተልከው በዚያም ምኒልክ
ባልሄዱበት በሌላ አቅጣጫ በኩል ብዙ ጥይት ተኩሰው ተመልሰው ከምኒልክ ጋር ተገናኝተው ጉዞአቸውን
ቀጠሉ።
የዚያን ተኩስ ድምፅ የሰሙት አጤ ቴዎድሮስም “የምን ተኩስ ነው?” ብለው ቢጠይቁ “አንበሳ
መጥቶ ስለነበረ አንበሳውን ለማባረር ብዙ ወታደር ወጥቷል። እነኛው የወጡ ወታደሮች አንበሳውን
አግኝተው የሚተኩሱት ነው” አሏቸው። በማግሥቱ ምኒልክ ከመቅደላ ተራራ ላይ አልተገኙም።
ከተራራው ላይ ያልተገኙት ምኒልክ ብቻ ሣይሆኑ እናታቸው ወይዘሮ እጅጋየሁና ሌሎችም የሸዋ እስረኞች
ሁሉ ናቸው። በዚህ ጊዜ የምኒልክ ዕድሜ 21 ዓመት ነበር።
የምኒልክና የሌሎቹ እስረኞች መጥፋት እንደተረጋገጠ የሌሊቱ ተረኛ ዘብ የነበሩት ወታደሮች ቀኝ
እጃቸውንና ግራ እግራቸውን በቴዎድሮ ትእዛዝ እየተቆረጠ ተጣለ። ወዲያውንም ፈረሰኛ ወታደር ታዞ
ምኒልክን ከነሕይወቱ ወይም ሬሣውን እንዲያመጣ ተላከ። የተላከው ወታደርም ለሊት የተኩስ ድምፅ
በተሰማበት በኩል ፍለጋውን ቀጠለ። ምኒልክ ግን ሊገኙ አልቻሉም። እስተርን እ.ኤ.አ ሐምሌ 9 ቀን
1865 ዓ.ም ለራሳም በፃፈው ደብዳቤ ላይ ምኒልክ ከመቅደላ ያመለጡ እለት ከሰዓት በኋላ ወሎ ግዛት
ገቡ ይላል።
ምኒልክ ከአባታቸው ወዳጅ ከወሎዋ ገዥ ከወይዘሮ ወርቂት ግዛት መቀላ ከሚባለው ተራራ
መድረሳቸው ተሰማ። ቴዎድሮስም በመቅደላ ያለውን እስረኛ ሁሉ አስወጥተው ምኒልክን በተቀበለችው
በወርቂት ተናደው ነበርና ከእስረኞቹ መሀል “የወርቂት ልጅ የቱ ነው? ብለው ጠየቁ። የወርቂት ልጅም
የአጤ ቴዎድሮስ የክርስትና ልጅ ነበርና ሊምሩት ነው ብለው አቀረቡት። ቴዎድሮስም ከዚሁ ልጅ
ከአምዴ አሊ ሊበን ጋር አብረው የታሠሩ የወሎ መኳንንቶችን ፋሪስ ቃሲምንና አሊ ወዳጄን በጠቅላላው
24 የውሎ መኳንንት እጅና እግራቸውን በጐራዴ እያስቆረጡ ከገደል ጣሉዋቸው። በዚያን ዕለት አጤ
ቴዎድሮስ በጠቅላላው ገደል እያስጣሉ ያስገደሉዋቸው 41 ሰዎች ናቸው።
ምኒልክ ከወይዘሮ ወርቂት ዘንድ እንደደረሱ በሰላም አልተቀበልቻቸውም። ከመቅደላ ያመለጡትን
የምኒልክን ሰዎች በምምሉ በእስር ስም ያዘቻቸው። የመቅደላዎቹ እስረኞች የወሎ እስረኞች ከሆኑ በኋላ
ወይዘሮ ወርቂት “ምኒልክ እጁን ይዤ ልስጥ ልጄን ይፍቱልኝ” ብላ ወደ አጤ ቴዎድሮስ የሐይቅን
መነኮሳት አማላጅ ላከች። እነዚያ መነኮሳት መቅደላ ሳይገቡ አሊ በር ገደ ሰደዱት ሞተ የሚል ወሬ
ስለሰሙ ተመልሰው ለወርቂት ነገሩዋት። ወይዘሮ ወርቲትም የልጅዋን መገደል በሰማች ጊዜ “ይህ ሰው
እግዚአብሔር ያልተለየው ነው ገንዘቡንም መልሱ። እርሱንም በክብር አምጡልኝ” ብላ ምኒልክ

ወደታሰሩበት ወደ መስቀላ ላከች። ምኒልክም ከመስቀላ ተነስተው ቦሩ ሜዳ በደረሱ ጊዜ በክብር ተቀብላ
“የሸዋ ሰው አውራህ መጥቷልና ደስ ይበልህ ተቀበል” ብላ አዋጅ አስነግራ በደጃች ብርዬ የሚመራ
አጃቢ አድርጋ መለከትና እምቢልታ ጨምራ ወደ ግሼ ድምበር ወደ አሊቡኮ ላከቻቸው።
ግሪን ፊልድ እንደፃፈው “እንደሌላዎቹ ሸዋዎች ሁሉ ምኒልክ የጋላ ደም ስላለባቸው ወይዘሮ
ወርቂት ይህን በእርግጥ ታውቅ ስለነበር ወደሸዋ እንዲገቡ አደረገች….” ይላል።
ምኒልክ በሰላም ከሸዋ ድንበር ሲደርሱም ሸዋ ለመግባት ግን አልተመቻቸውም ነበር። የሸዋ
ንጉሥ ነኝ ይሉ የነበሩት አቶ በዛብህ የሸዋን ሠራዊት ሰብስበው “ምኒልክ ከአጤ ቴዎድሮስ ጋር ውል
አለው። ውሉም እኛን አሳልፎ ለቴዎድሮስ ለመስጠት ነው። ከቴዎድሮስ እጅ ከገባንም ይቀጡናል
ይቆርጡናል” በማለት አዋጅ አስነግሮ ሠራዊቱ ለጦርነት እንዲዘጋጁ አዴረገ። ከዚህ በፊትም በዛብህ
ለወዘሮ ወርቂት “….ምኒልክን እሠሪልኝ ብሎ ሁለት ሺ ብር ፈረስና በቅሎ ሰዶላት ነበር።….” ሲሉ
አለቃ ገብረ ሥላሴ ጽፈዋል።
ምኒልክ ሸዋ እንደደረሱ የግሼን ሹም ደጃች ወልዴና ያንጦኪያው ሹም ከሊል ነሚ ገቡላቸው።
የአቶ በዛብህ በር ጠባቂዎች እነ አቶ ሀብተየስ ሳይዋጉ በሩን ለቀው ወደ ይፍራታ ሸሹ። በዚህ ጊዜ
የምኒልክ ሠራዊት እየበዛ ሄደ። ወይዘሮ ወርቂትም ሸኙ ብላ የሰደደቻቸው ሰዎች ለምኒልክ ሎሌ ሀነው
አብረው ተጓዙ።
ዳየር በሚባል ቦታ የአጤ ቴዎድሮስ አምባ ነበርና ምኒልክ ለአምባው ጠባቂ ግባ ብለው ቢልኩበት
የቴዎድሮስን የጦር መሣሪያ ይዞ ለምኒልክ ገባ። የይፍራታ ገዥ የነበሩት አቶ ሀብተየስ ለጦርነት
መዘጋጀታቸው ሲሰማ ምኒልክ ጉላስ የሚባል የወታደር አለቃ ሀብተየስን እንዲዋጋ አዘው ጉላስ ድል
አደረገ። ጉላስም አቶ ሀብተየስን ይዞ ብዙ ጠመንጃ ፈረስና በቅሎ ማርኮ ለምኒልክ ግዳይ ጣለ። ምኒልክ
አንጾኪያና ኢፍራታን አሳምነው ግድም ሲደርሱ ሕዝቡ በደስታ ተቀበላቸው።
የምኒልክን ወደ መሀል ሸዋ መግፋት የሰሙት አቶ በዛብህ ከምኒልክ ጋር ጦርነት ለመግጠም
ጋዲሎ ከተባለው ቦታ ተሰለፉ። በዚህ ጊዜም አንዲት ሴት
“ማነው ብላችሁ ነው ጋሻው መወልወሉ፤
ማነው ብላችሁ ነው ጦራችሁ መሾሉ፤
ማነው ብላችሁ ነው ካራችሁ መሳሉ፤
የጌታችን ልጅ ነው ኧረ በስማም በሉ” ብላ ገጠመች።
ጦርነቱም በ1857 ዓ.ም ነሐሴ 16 ቀን ሰኞ ዕለት ተጀመረ። በጦርነቱም ምኒልክ ድል አድርገው
አንድ ሺ ጠመንጃና አንድ መድፍ ሲማርኩ አቶ በዛብህ ግን አምልጠው ወደ አፍቀራ ሸሹ።

ምኒልክ በአጤ ቴዎድሮስ ተማርከው ከመወሰዳቸው በፊት አቶ በዛብህ ብዙ ጀብሹ የሠሩ ሰው
ነበሩ። አጤ ቴዎድሮስ ወደ ሸዋ በመጡ ጊዜ “የጌታዬ ኃይለ መለኮት ልጅ ነፍሴ እያለች
አይማረክም….” ብለው ምኒልክን ይዘው ወደ በረከት ከሔዱት መኳንንት አንዱ ናቸው። በረከት
ከተባለው ሥፍራ ከቴዎድሮስ ሠራዊት ጋር በጀግንነት ተዋግተው በመጨረሻም ቆስለው በቴዎድሮስ
ሠራዊት የተማረኩ ናቸው።
ከአሥር ዓመታት በፊት ይህን ያደረጉ ሰው ከአሥር ዓመት በኋላ ደግሞ ጠላት ሆነው ምኒልክን
አላስገባም ብለው ጋዲሎ ላይ መዋጋታቸውን ያየች ሴት፦
“የበረከት ለታ ከሽንጡ ተወግቶ፤
ከሻንቅላ ጋራ አብሮ ተቆራኝቶ፤
አገር ለምኒልክ እያለ ቆይቶ፤
ሊወጋቸው ሔደ የሰው ነገር ሰምቶ፤
አንተም አደረግኸኝ የመንኩሴ ፈራጅ፤
የሙት ልጅ ሲቀበል እንዲህ ነወይ ወዳጅ” ብላ ገጠመች።
ይህንን የጋዲሎን ከፍተኛ ድል የቀመሱት ምኒልክ ክብረት አምባ ከተባለው ሥፍራ የተከማቸ ሌላ
አንድ ሺህ ጠመንጃና ሶስት መድፎች ስላገኙ የጦር ኃይላቸው እየተጠናከረ ሔደ። በብዙ እጀብም
ከአባታቸው ከተማ አንኮበር ገቡ።
ምኒልክ አንኮበርን ትተው ከተማቸውን ልቼ ካደረጉ በኋላ አፍቀራ ምሽግ ገብተው የነበሩት አቶ
በዛብህ የምኒልክን ሠራዊት መበርከት አይተውና አቅማቸውን ገምተው “ይማሩኝና ልግባ” ብለው ወደ
ምኒልክ ላኩ። ይህንን መልክት አቶ በዛብህ ወደ ምኒልክ ሲልኩ ከአቶ በዛብህ ጋራ አፍቀራ ያለ አንድ
ሰው ደግሞ በጐን “ይማሩኝ ማለቱ በከተማዎ ሆኖ ሠራዊትዎን እያባበለና እያሴረ የረጋውን እልለት
ይሁን” ብሎ ለምኒልክ ላከባቸው።
ከምኒልክ ዘንድ ያሉ መኳንንቶችም “ውሸቱን ነውና አይማሩት። አልጋዎን ከማናውጥ አያርፍም”
ብለው ቢያማክሩዋቸው “ከሆነም ወደፊት አየዋለሁና ምሬዋለሁ ይግባ” አሉ። አቶ በዛብህም ነገር
ማውጠንጠናቸውን ጀመሩ። ውስጥ ውስጡን ሠራዊትና መኳንንቱን እያስማሉና እያስገዘቱ በምኒልክ
ግልበጣ ላይ ያሴሩ ጀመር።
ይህ የአቶ በዛብህ ሴራ ወሬው ተሰማ። ምኒልክም አንዱን አሽከራቸውን ጠርተው “በአቶ በዛብህ
ወዳጅ ባንዱ ስም የእከሌ አሽከር ከአቶ በዛብህ ዘንድ ሔዶ የወዳጅዎ የእከሌ አሽከር ነኝ ብሎ ነገራቸው።
አቶ በዛብህም እውነት መስሏቸው “….ቢሆንልኝ አልጋዬን አገኛለሁ። ባይሆንልኝ ደግሞ ከጋላ አገር
እገባለሁ….” ብለው ለአሽከሩ ነገሩት። ከምኒልክ የተላከው አሽከርም ይህን መልክት ለምኒልክ ነገረ።

አጤ ምኒልክ ሕዝቡ የሚያወራው እውነት መሆኑን ካረጋገጡ በኋላ አቶ በዛብህን አስያዙዋቸው።
አቶ በዛብህ ከተያዙ በኋላ ቤታቸው ሲበረበር ክዳታቸውን የሚናገሩ ከየመኳንንቱ ጋራ የተጣጣፉዋቸው
ደብዳቤዎችም ተገኙ። ችሎት እንዲደረግም ታዞ በችሎቱ ላይ ምኒልክ በደላቸውን ለችሎቱ ነግረው
ደብዳቤዎቹንም አሳይተው ፍርድ ጠየቁ። ችሎቱም በአቶ በዛብህ ላይ የሞት ፍርድ ፈረዳባቸው። የሞት
ፍርዱን እንዲያፀኑ የመጨረሻው የውሳኔ ተራ ለምኒልክ ሲደርስ “….እንደምታውቁት በድሎኛል። እሱ
የሌለውን እኔ ባለኝ ባባቴ አልጋ ልቀመጥ ብል መንግሥቴን ማናወጥ ጀመረ። አባቴ አገር ልግባ ብል
አትገባም ብሎ ተዋጋኝ። ደጋግሞ ቢበድለኝም ንስሐ ገብቶ ተጠጥቶ ለክፉ ቀን የሚሆነኝን በዛብህን
የመሰለ ጀግና አልገለውም ምሬዋለሁ። ዳግመኛ ግን እንዳያጠፋ ይመከርልኝ። ከእርሱም ጋር ሆነው
ያሴሩብኝን ሁሉ ምሬአቸዋለሁ” ብለው ያልተጠበቀ ፍርድ ፈረዱ።
ምኒልክ አቶ በዛብህን ከማሩዋቸው በኋላ መኳንንቱ ተሰብስቦ “አቶ በዛብህ የሚመካው አፍቀራ
ባለው ምሽግና መሣሪያ ስለሆነ እንዲያረክብ ይታዘዝ” ብሎ ወሰነ። በዚሁ ውሳኔ መሠረት እንዲያስረክቡ
ታዘዙ። አቶ በዛብህም ምሽጋቸውን

ለማስረከብ ወደ አፍቀራ ሔደው ሲመለሱ “ምሽጉን ለማስረከብ

አሽከሮቼ እምቢ አሉኝ….” ብለው ለምኒልክ ነገሩ። ይህን የሰማው መኳንንትም “እሱ ራሱ
እየመከራቸው ነው እንጂ ከልብ ቢይዛቸው መች እምቢ ይላሉ? አሁንም እጁ ተይዞ አምባው በጦር
ይሰበር” ብለው ወሰኑ። አቶ በዛብህም ተይዘው ወህኒ ገቡ።
የአፍቀራን ምሽግ ለመደምሰስ ጦር ተላከ። በጦርነቱም ላይ ከሁሉም ወገን ብዙ ሰው አለቀ።
ጀግናው የጦር አለቃ የነበሩት አቶ ጉላስም በዚያ ውጊያ ላይ ሞቱ። ድሉ ግን ለምኒልክ ሆነ። ከዚህ በኋላ
ሊቃውንቱና መኳንንቱ ይፍረዱባቸው ተብሎ አቶ በዛብህ እንደ ገና ከችሎት ቀረቡ። በችሎቱም ላይ
ስለምኒልክ ሆኖ የቆመው ተሟጋች አቶ በዛብህ ወንጀል ከሥር ጀምሮ ያስረዳ ጀመር።
“መጀመሪያ አቶ በዛብህ የማይገባውን ያባቴን አልጋ ተቀምጦ ከመቅደላ አምልጩ ብመጣ
አላስገባ ብሎ ጋዲሎ ላይ ተዋጋኝ። ዳግመኛም ማረኝ ብሎ ከማርሁት በኋላ በከተማዬ ተቀምጦ ያሴርብኝ
ጀመር። በዚህም ምሬው አምባውና አፍቀራን አስረክበኝ ብለው ባሽከሮቹ እያመካኘ ሳያስረክበኝ ቀረ።
አምባውንም ለማፍረስ ብዙ ሰው ሞተበት። ይህን ሁሉ አይታችሁ ፍረዱ” የሚል ክስ አቀረበ።
በችሎቱ የተሰበሰበው መኳንንትና ሊቃውንትም አቶ በዛብህ ለተከሰሱበት ወንጀል ምላሽ ሳይሰጡ
እየተነሱ መፍረድ ጀመሩ።
በዚያን ጊዜም ቢሆን እንደነበረው ሕግ መሠረት ችሎቱ የሚፈርደው አንድ ተከሳሽ ለተከሰሰበት
ክስ መስል ከሰጠ በኋላ ነበር። ለአቶ በዛብህ ግን ይህ ደንብ አልተሟላላቸውም። አቶ በዛብህ ችሎት
ከመቅረባቸው በፊት ጧት ከእስር ቤት እንዳሉ ላንድ አጠገባቸው ላለ ሰው “ዛሬ ሌሊት በሕልሜ ክፉ
ሕልም አይቻለሁና ፈርቻለሁ ብለው ቢነግሩት ሰውየው “አይዝዎ። ምንም የለብዎም። አይፍሩ” እያለ
አጥናናቸው። አቶ በዛብህም “እንደምን አይዞህ ትለኛለህ። ንጉሡ በውነት ምሬሃለሁ እንዳይሉ ልጅ
ናቸውና የልባቸውን የሚያሰራቸው የለም። ባጠገባቸውም ያሉት መኳንንቶች ብንለቀው ምን ያደርገናል

የማይሉ ፈሪዎች ናቸው። ስለዚህ ይገድሉኛል እንጂ ምንም አልተርፍም” ብለውት ነበር። ስለዚህ ይሆን
አቶ በዛብህ ለቀረበባቸው ክስ መልስ ሳይስጡ መኳንንቱን ፍርድ የጀመረው?
በችሎቱ ላይ የተሰበሰበው ሊቃውንትና መኳንንት ሁሉ እየተነሳ በአቶ በዛብህ ላይ የሞት ፍርድ
ፈረደባቸው። ከፈራጆችም መሀል አቶ ሠራዊቱ የሚባሉ ተነስተው በእግራቸው መሬቱን የየደበደቡ
“….አንተ ያልሞህ ማን ይሞት ኖርዋል? ትሞታልህ” ብለው ተቀመጡ። አቶ ሠራዊቱ በጦርነት ላይ
ፈሪ ናቸው እየተባለ የሚወራውን አቶ በዛብህ ያውቁ ነበርና ለአቶ ሠራዊቱ አነጋገር አቶ በዛብህ ሲመልሱ
“እኔ ስሞት የአማራ፤ የጋላ የእስላም፤ ጀግኖች ተጨምረው ፈርደው እሞታለሁ እንጂ እንዳንተ ያለው
ፈሪ

ብቻ

ፈርዶ

እሞታለሁ።

አንተ

የመግደያው

ጦር

ማመሙንና

አለመማመሙን

ወዴት

ታውቀዋለህ?....” እያሉ አሳቁባቸው። ሌላውም አነጋገር በችሎቱ የተሰበሰበው ፈራጅ ሁሉ ፈሪ ብቻ ነው
ማለታቸው ነው።
ከፈራጆቹ አንደኛው ግራዝማች ባዩ የሚባሉ ተነስተው ሲፈርዱ “….አቶ በዛብህ እንደኔ አድርጐ
ያጠቃውና ያዋረደው ሰው የለም። በአቶ በዛብህ ላይ ክፉ ቂም አለኝ። ቢሆንም በዛብህን የመሰለ ጀግና
ለክፉ ቀን የሚሆን ነውና ይሙት ብዬ በሱ ላይ አልፈርድበትም” ብለው ተቀመጡ። በመጨረሻው የሞቱ
ፍርድ ጠናባቸው። በጠመንጃ ጥይት እንዲገደሉም ተፈርዶባቸው ሲገደሉ ልብሳቸው በእሳት ተያይዞ
ሬሳቸውም ተቃጠለ።
አንዳንድ ሰዎች አቶ በዛብህ የተገደሉት ጧፍ የተነከረ ቀሚስ አልብሰዋቸው ስለሆነ ልብሳቸው
በእሳት ተያያዘ ይላሉ። ይሄ የማይመስል ነገር ነው። አንድ ሙሉ ቀሚስ በጧፍ ከመንከር ይልቅ በእሳት
ተቃጥሎ ይገደል ቢባል ይቻል የለ? ብላቴን ጌታ ኅሩይ ግን “….በዚያ ዘመን የነበረው ጠመንጃ
በባሩድና በጨርቅ እየተደቀደቀ በካምሱር የሚተኮስ ነበርና ከባሩዱ ኃይልና ብዛት የተነሳ የለበሰው ልብስ
ተያይዞ ሥጋውንና አጥንቱ ተቃጠለ….” ይላሉ። የአቶ በዛብህ ወገኖችም የተረፈውን ለቃቅመው ደብረ
ብርሃን ወስደው ቀበሩዋቸው።
አልቃሽ “አንተም ጨካኝ ነበርክ ጨካኝ አዘዘብህ፤
እንደገና ዳቦ እሳት ነደደብህ።
ጋላም አፈርህ ተኛ አውልቀህ ጀርባህን፤
አማራውም ተንፍስ አራግፍ ኮርቻህን፤
በእሳት አቃጠሉት የሚያባንንህን” ብላ ገጠመችላቸው።
ምኒልክ በ1858 ዓ.ም ነሐሴ 24 ቀን በአጤ ቴዎድሮስ ዘመነ መንግሥት “ምኒልክ ንጉሠ ሸዋ”
ተብለው ነገሡ።

የግዛት መስፋፋት

ምኒልክ የተወለዱበት ደብረ ብርሃን አቅራቢያ በሚገኘው አንጐለላ ውስጥ ነው። ያደጉትም ከሸዋ
ኦሮሞ ልጆች ጋር እየተጫወቱ ነው። ከመቅደላ አምልጠው ሸዋ ሲገቡም ለመጀመሪያ ጊዜ ያረፉት
ከቢሾፍቱ ደቡብ ባለው ከአዳው ኦሮሞ ከቡታ ቤተሰቦች ዘንድ ነው። በሸዋም ላይ ሲነግሱ የረዱዋቸውና
ሸዋን ያስተባበሩላቸው አብሮ አደግ ጓደኛቸው ኦሮሞው ጐበና ዳጨ ናቸው። ጐበና የቱለማ ኦሮሞ መሪ
የዳጨ ልጅ ናቸው። ጐበናም የምኒልክን ግዛት ያዘጋጁና ያመቻቹ ታላቅ ሰው ናቸው።
ምኒልክ ከመቅደላ አምልጠው ሸዋ በገቡ ጊዜ ሸዋ የሚባለው አንኮበርን ጨምሮ መንዝና
አካባቢው ነበር። ምኒልክ በእነዚህ ቦታዎች ላይ ያሉትን ባላባቶች አስገብረው ራሳቸውን ንጉሠ ሸዋ ካሉ
በኋላ “የአባቴ ግዛት መልሼ መያዝ አለብኝ” ይሉ ጀመር። የምኒልክ አያት አቶ የሸዋው ንጉሥ ሣህለ
ሣላሴ ሲሞቱ ወዲያውኑ የሸዋ ግዛት በየባላባቱ ተከፋፍሎ እያንዳንዱ ለማንም የማይበገር ራሱን የቻለ
መንግሥት ቢጤ ሆኖ ነበር።
ምኒልክ የኦሮሞ ተወላጅ የሆኑትን አቶ ጐበናንና ሌሎቹንም ረዳቶቻቸውን አማክረው የሸዋን
ግዛት ለማስፋፋት ተስማሙ። ይዚያን ጊዜ የሸዋን ግዛት ለማስፋፋት ወይም እንደነበር ለማድረግ
የተነሱበት አንዱ ምክንያት ኢትዮጵያን ዙርያዋን የከበቡ ቅኝ ገዢዎ ለእያንዳንዱ ባላባቶች ስጦታ
በመስጠትና በማባበል የኢትዮጵያን ግዛት እየቆረሱ ወደራሳቸው ቅኝ ግዛትነት ይደባልቁ ስለነበር እነኚያን
ቅኝ ገዢዎች ለማቆም ነበር።
ምኒልክ ከመጀመሪያው ጀምረው አብዛኛው ሥራቸው ነገሮችን በሰላም መጨረስ ይወዱ ስለነበር
በሸዋ አካባቢ ላሉት ለተከፋፈሉት የኦሮሞ ባላባቶች “ያሳደጋችኝ ልጃችሁ አብረን ያደግን ባልንጅራችሁ
ነኝና በአባቴ አልጋ ከተቀመጥሁ በፍቅር ተገዙልኝ” እያሉ መልክተኛ ይልኩባቸው ጀመር። ከድሮ
የልጅነት ጓደኝነታቸው አንዳንዶቹ በአሁኑ ጊዜ በሞቱት አባቶቻቸው ምትክ የባላባትነቱን ገብተው
እነጐበናን የመሳሰሉት የቱለማ ባላባት ልጆች አብረው ይኖራሉ።
የአቶ ጐበና ሚስት ደግሞ የሰላሌው የኦሮሞ ባላባት በቢሩ ነገዎ ልጅ ናቸው። አንዳንድ ፀሐፊዎች
ግን የቢሩ ነገዎ እህት እንጂ ልጅ አይደሉም ይላሉ።

ሁሉም ቢሆን የባላባት ዘር ናቸው። ይህን

በመሳሰለው መቀራረብ ምኒልክና ጐበና እሺ ያለውን በፍቅር እምቢ ያለውን በጦር ለማስገበር ተስማሙ።
በወዳጅነት እንዲገቡ ከተላከባቸው የኦሮሞ ባላባቶች አንዳንዶቹ የምኒልክ አገዛዝ እንዴት እንደሆነ ጐበናን
ይጠይቁ ጀመር። ጐበናም ከመኒልክ ጋር በምክር የጨረሱትን “ግዛታችሁንና ባላባትነታችሁን አይነካም
ትከፍላላችሁ። የተበታተነው ኦሮሞ አንድ ሆኖ ይተዳደራል” እያሉ ይነግሩ ጀመር።
ቼሩሊ እንደ ፃፈው ለመጀመሪያ ጊዜ የሜታው ባላባት ቢራቱ ጐሌ በምኒልክ አሳብ ተስማምቶ
ገባ። ምኒልክም ቢራቱ ጐሌን ሸልመው ግዛቱን መረቁለት። የጉለሌው ባላባት ቱፋ ሙና አልገባም።
አልገብርምም ብሎ እምቢ አለ። ቀደም ብለው በገቡት በአቢቹና በቢራቱ ቢመከርም እምቢ ስላለ ጦርነት
ገጥሞ በጦርነት ተገደለ። በውድ ሳይሆን በግድ የጉለሌው የባላባት መንግሥት ከቀረ በኋላ ለጉለሌ
ባላባትነት የሚገባውን ከዚያው ከሕዝቡ መንግሥት ከቀረ በኋላ የሸዋ ኦሮሞም “እንደ ቴዎድሮስ
ይቆርጣሉ ብለን ነው እንጂ ግዛታችን ከኛ የማይመጣ ከሆነ እንገባለን” እያለ በብዙ በሰላም ገባላቸው።

የሸዋ ኦሮሞን ከያዙ በኋላ የጐበናን ፈረስ አስቀድመው ይጓዙ ጀመር። በ1866 ዓ.ም በጥቅምት
ወር መብራቴን፤ ጐመሮንና ቸሃን አስገበሩ። በ1873 ዓ.ም ጥሙጋንና አዳልን (አፋር) አዘሎ ድረስ
ያለውን አገር በጦር ኃይል አስገብረው እንደ ጥንቱ የኢትዮጵያ ግዛት እንዲሆን በሸዋ ሥር አደረጉት።
ይህም ቢሆን የፈረንሣይ፤ የኢጣሊያ፤ የግብጥና የእንግሊዝ መንግሥታት አፋርን ለመያዝ እርስ በራሳቸው
እየተሻኮቱ ስብከታቸውን አላቆሙም ነበር። ይህን ጉዳይ የሚያውቁት ምኒልክ ለእነኚህ ለተጠቀሱት
መንግሥታት በሙሉ ለእያንዳንዳቸው “አባቶቼ ይገዙት የነበረውንና በኋላ ጊዜ የከዳውን የአዳልን ግዛት
መልሼ በእጄ ስላደረግሁት ደስ ብሎኛልና እርስዎም ወዳጄ ስለሆኑ ደስ ይበሎት” እያሉ ደብዳቤ
ፃፉላቸው። ይህም ግዛቱ የኢትዮጵያ መሆኑንና ገዢውም እሳቸው መሆናቸውን ለመሳወቅ ሲሆን በሌላው
በኩል እነኚህ ኤሮፓውያን የአፋርን ግዛት እንደ ተመኙት እንይዛለን ቢሉ ጦርነት የሚገጥሙት ከምኒልክ
ጋር መሆኑን ለማሳወቅ ጭምር ነው። ይህም አልቀረ በአድዋ ጦርነት ትረካ እንደገለጽኩት ገና ከድቶ
ለቅኝ ገዥዎች ሊገባ የነበረውን የአውሳን ባላባት እንደ ገና በጦርነት አስደበደቡት።

አርሲ
ደጃች ወልደ ገብርኤል አርሲን ለማቅናት ዘምተው አገሩን ቢይዙም የአርሲ ኦሮሞ አንገዛም እያለ
በማስቸገሩ ምኒልክ በ1874 ዓ.ም ዘምተው ነበር። አብዛኛው የአርሲ ሕዝብ አሜን ብሎ ሲገብር አንዳንድ
ባላባቶች አስቸግረው ነበር። ምኒልክም በ1874 ዓ.ም አርሲን መትተው አስገበርኩ ብለው ተመለሱ።
የምኒልክን መመለስ ያውቀው የአርሲ ሕዝብ እንደገና በገዢው በደጃዝማች ወልደ ገብርኤል ላይ አመፀ።
ምኒልክ በ1878 ዓ.ም እንደገና ወደ አርሲ ለመዝመት ግንቦት 5 ቀን ከእንጦጦ ተነሱ። በሶዶ
በከንባታ በዙዋይ አልፈው ጭላሎን ሳቶን ዲጋሎን አስገብረው አልባሶ ሜዳ ሠፈሩ። በዚህም ጊዜ ኮጂ
የሚባለውን የአርሲን ባላባት ለሊት ከደጃች ወልደ ገብርኤል ሠፈር ገብቶ አደጋ አደረሰ። 700 ያህል
ሰዎችን ገደለ። ምኒልክ የሠፈሩት ከደጃች ወልደ ገብርኤል ሠፈር ራቅ ብለው ነበርና የአደጋውን መድረስ
አልሰሙም። በዚያው ለሊት አንዲት የሸሸች ሴት ከንጉሡ ሠፈር ገብታ የአደጋውን መድረስ ነገረች።
በማግሥቱም ምኒልክ ለዳጅች ወልደ ገብርኤል ርዳታ ላኩ። የእርዳታውን መድረስ ያላወቀው የአርሲ
ሕዝብ እንደልማዱ ለሊት አደጋ ለመጣል ሲመጣ የምኒልክ ሠራዊት ፈጀ። ከዚህ በኋላ አንዳንድ ጥቃቅን
ግጭቶች ከመደረጋቸው በስተቀር የአርሲ ሕዝብ ገበረ። ንጉሥ ምኒልክም ለአርሲ አጐታቸውን ራስ
ዳርጌን ሾሙ።
የአርሲ ባላባቶች በገበሩበት ጊዜ የምኒልክ ሠራዊት ከአርሲ ሕዝብ ሰው ማርኮ ነበር። በዚያን
ዘመን በየትም አገር ላይ እንደ የሚደረገው ሁሉ በጦርነት የተማረከ ለማራኪው ባርያ ይሆን ነበር።
የሸዋውም የምኒልክ ሠራዊት የማረከውን ሰው ባርያ አድርጐ ያዘ። ይህን ያወቁት ምኒልክ በያዘው በአርሲ
ውስጥ እንዳሉ ሠራዊታቸውን ሰብስበው አዋጅ አስነገሩ። አዋጁም “…..አሩሲን ከግራኝ ወዲህ የገዛውና
ያስገበረው የለም። እኛ ጥንትም የኛ ነው በማለት መጣንበት እኒ እርሱ አልመጣብንም። ባለማወቁ
አይገባንም። ወንድማችን ነውና የማረከውን የሰው ምርኮኛ ሁሉ ልቀቅልኝ። በአዋጅ ከለመንሁህ በኋላ
ወስልተህ የአሩሲን ሰው ባርያ አድርገህ የያዝህ ከተገኘህ እጣላሃለሁ። ልቀቅ ብያለሁና ልቀቅ…. ላምና

ከብቱ ለስንቅህ ይበቃሃልና ሰዉን ልቀቅልኝ።….” የሚል ነበር። ከዚህ በኋላ የምኒልክ ወታደር
የሚሸጠም ሆነ የሚያሠራው ባርያ (ምርኮኛ) በማጣቱ ቢናደድም የያዘውን ሁሉ ለቀቀ።

ወለጋ
የጐጃሙ ንጉስ ተክለሃይማኖት ሠራዊታቸውን ወደ ወለጋ እየላኩ በግብር መልክ ሳይሆን በዝርፊያ
ወለጋን አዳክመውታል። የወለጋው ባላባት ሞረዳ ከንጉሥ ተክለሃይማኖት ጋር በውድም ሆነ በግድ
ተወዳጅተዋል። የእንባቦ ጦርነት በሚለው አርእስት ውስጥ እንደ ፃፍኩት የሸዋው ምኒልክና የጐጃሙ
ተክለሃይማኖት በወለጋ ምክንያት እንባቦ ላይ ተዋግተዋል። ንጉሥ ተክለሃይማኖት የወለጋውን ባላባት
ሞረዳን ሲይዙ ንጉሥ ምኒልክ ደግሞ ልጅየውን ኩምሳን በወዳጅነት ያዙ።
ንጉሥ ምኒልክ በ1878 ዓ.ም ጐበና ዳጨን ወደ ወለጋ ልከው ጐበና ከኩምሳ ጋር እንዲነጋገሩ
አደረጉ። ጐበናም የንጉሥ ምኒልክን አሳብ ለኩምሳ ሲናገሩ “….በሰላም በፍቅር ብትገቡ መሬት የናንተ
ነው። በወለጋም ከኩምሣ በላይ የሚሾም ሰው የለም። አገሩንም የምታስዳድረውና የምታስገብረው አንተው
ባላባቱ ኩምሣ ነህ። ለምኒልክ መገዛትህን የምታስታውቅበት በየዓመቱ ለምኒልክ ትገብራል…. ከዚህ
በተረፈ በበላይነት እንጂ በውስጥ ግዛታችሁ አንገባም….” ብለው ከዚ ከተስማሙ በኋላ ባላባቱ ኩምሣ
ገቡ። ንጉሥ ምኒልክም ኩምሣን ክርስትና አስነስተው ስማቸውን ገብረ እግዚአብሔር አሏቸው። ከዚያም
በኋላ የደጃዝማችነት ማዕረግ ሰጥተው የወለጋ ገዥ ብለው ሾሟቸው።
1880 ዓ.ም

ደርቡሾች ወለጋን ወረሩ። ምኒልክም በጐንደር በአምባ ጫራ በኩል የመጣውን

የደርቡሽ ጦር ለመውጋት ሄደው በአጤ ዮሐንስ ትእዛዝ ተመልሰው እንጦጦ መግባታቸው ነበርና በወለጋ
በኩል የገባው የደርቡሽ ጦር እንዲወጉ ራስ ጐበናን አዘዙዋቸው። ራስ ጐበናም ሔደው ተዋግተው ድል
አድርገው ተመለሱ። ለአጤ ምኒልክም ግዳይ ጣሉ። ምኒልክም ፈረስ ከነወርቅ መጣብሩ ባለወርቅ ጋሻ
ባለወርቅ ጫሜ ጐራዴ ማለፊያ ጠበንጃ የወርቅ ዝናር ባለወርቅ ለምድ ወርቅ ኮፊያ ግምጃ ሱሪ ግምጃ
መታጠቂያ ቀጭን ድር ሸለሙዋቸው።

ከፋ
የከፋም ታሪት ከወለጋው ጋር የተያያዘ ነው። ጐጃሞች ወለጋንም ከፋንም ያስገብሩ ነበር።
ምኒልክም ከፋና ወለጋ የሸዋ ግዛት ስለሆነ አትግቡብኝ እያሉ ለንጉሥ ተክለሃይማኖት ቢልኩም ንጉሥ
ተክለ ሃይማኖት በራስ ደረሶ የሚመራ ጦራቸውን ወደ ከፋ በመላክ ኃይላቸውን አጠናከሩ።
በ1874 ዓ.ም ምኒልክ ሱሉልታ ሠፍረው ታሪካዊ ቦታዎችን እያቆፈሩ በማስወጣት ላይ እንዳሉ
ጐጃሞች አባጆቢርን የጉማውን ገዥ ድል አድርገው ገደሉት። አገሩንም አጠፉት የሚል መልክት
መጣላቸው። ንጉሥ ምኒልክም ይህን እንደሰሙ ራስ ጐበናን ጠርተው በማግሥቱ ወደ ከፋ እንዲዘምቱ
አዘዙዋቸው። ጐበና ወደ ከፋ ሲዘምቱ ምኒልክ ወደ አርሲ ዘመቱ። ምኒልክ ከአርሲ ዘመቻ ተመልሰው
አዋሶ ላይ ሲደርሱ ከራስ ጐበና የተላከ “….ከራስ ደረሶ ጋር ጉማ ላይ ተገናኘን። ያስገብሩትንም ገንዘብ

ሁሉ ተቀብለናቸዋል። እንግዲህ አጤ ምኒልክ ከሰጧቸው አገር እንዳታልፉ ብለን አስምለን አስገዝተን
ተራርቀን ወደ አገራችው ተመለሱ። እኛም መጣን….” የሚል ደብዳቤ ደረሳቸው።
ጐጃሞች ከጐበና በእርቅ ከተስማሙ በኋላ በዚያው ዘመን ውላቸውንና መሀላቸውን አፍርሰው
ንጉሥ

ተክለሃይማኖትን

ይምጡልን

ብለው

ልከው

ራስ

ጐበናን

ለመውጋት

ተጓዙ።

ንጉሥ

ተክለሃይማኖትም ተነሡ የሚል መልክተኛ ከራስ ጐበና ተልኮ ወደ ንጉሥ ምኒልክ መጣ። ይህን በተሰማ
ጊዜ ክተት ሠራዊት ምታ ነጋሪት ብለው ከእንጦጦ ከተማቸው ተነሱ።
ምኒልክ አዋሽን ተሻግረው ጥቁር መሬት ሲደርሱ ከአባ ጂፋር ተልኮ የመጣ ነጋዴ ጐጃሞች
ጉማንና ወለጋን ሁሉ አጠፉት ብሎ ነገራቸው። ከዚያም በፍጥነት ተጉዘው ኖኖ ላይ ለጋ አናን በተባለ
ቦታ ከራስ ጐበና ጋር ተገናኙ። በዚህ ጊዜ ጐጃሞች ሱጴ ላይ ሠፍረው ነበርና ከራስ ደረሶ ሰዎች
ፊታውራሪ ይመር ተልከው ወደ ንጉሥ ምኒልክ መጡ። ንጉሥ ምኒልክም ፊታውራሪ ይመርን
ድንኳናቸው ውስጥ ተቀብለው “….ከአባይ ወዲህ ምን ግዛት አላችሁ? እኔ በፍቅር ስለወዳጅነት አሞሩን
ሆሮን

ጉድሩን ግንደበረትን የቀዲዳን አገር ለንጉሥ ተክለሃይማኖት ብሰጠው እያለፋችሁ ሌላውን አገር

ትወጉ ጀመር። ተጠማኝ ቢሰነብት ባለርስት ይሆና የሚሉት በእናንተ ደረሰ። አሁንም የሰጠሁትን አገሬን
ወስጃለሁ። እናንተም አባይን ተሻግራችሁ ወደጌታችሁ ሂዱ። ጌታችሁ ግን አገሩን ከወሰዱብኝ እዋጋለሁ
ብሎ የመጣ እንደሆነ ከጌታችሁ ጋር አንድትመጡ ፈቅጄላችኋለሁ” ብለው ላኩዋቸው። ከዚህ በኋላ
የእንባቦ ጦርነት ተነስቶ ንጉሥ ምኒልክ ድር አድረጉ። ይህንንም የእንባቦ ጦርነት በሚለው አርእስት ሥር
ጽፌዋለሁ።
የጂማው ሡልጣን ዳግማዊ አባጂፋር ለምኒልክ እገብራለሁ ካሉ በኋላ ዛንዚባር ካሉ አረቦች
በመላላክ ወዳጅነት ፈጥረው ነበር። አባጅፋር የአባታቸውን የጐሞልን ዙፋን የወረሱት በ1870 ዓ.ም
ነው። በግዛቱ ውስጥ መነጋገሪያው ቋንቋ አረብኛ እንዲሆንና የአረብኛ ትምህርት እንዲሰጥ ታውጆ ነበ።
በኢትዮጵያ ያለው ማንኛውም ኢትዮጵያዊ የተሻለ ኑሮ ለመመሥረት ወይም ለንግድ ከሸዋ ከወሎ
ከጐጃም ከጐንደር ወደ ጂማ የሚገባውን ሰው ሁሉ እያስያዙ በግድ የእስልምና ሃይማኖት እንዲገቡ
ያደርጉ ጀመር። ይህን የሰሙት ንጉሥ ምኒልክ “….አገሩን የአረብ አገር ማድረግህ እንደሆነ ቁርጡን
ንገረኝና ውላችን ይፍረስ….” ብለው ላኩባቸው። አባጅፋርም መልስ ሳይሰጡ ዝም አሉ። ምኒልክም
በትግስት ጠበቁ።
ንጉሥ ምኒልክ ንጉሠ ነገሥት ከተባሉ በኋላ በ1882 ዓ.ም ሕዳር 9 ቀን አባጅፋር ግብር
ለመገበር ወደ ምኒልክ ዘንድ መጡ። አጤ ምኒልክም “….ካገርህ የገባውን ክርስቲያን ህሉ ሰብስበህ
አምጣ….” ብለው አባጂፋርን በወህኒ አዛዥ ወልደጻዲቅ እጅ አስጠበቋቸው። አባጂፋርም ባገራቸው
ውስጥ ያለውን ክርስቲያን ሁሉ ለቀቁ። ከዚህ በኋላ አገራቸውን መልሰው ሰጥተው ሾመው ሸልመው
ሰደዱዋቸው።
አባጂፋር በአባታቸው ሥልጣን ሥርና ራሳቸውን ችለው ከ1861 ዓ.ም ጀምሮ እስከ 1934 ዓ.ም
ድረስ ጃሚን የገዙ ባላባት ናቸው። አባጅፋር ለምኒልክ ገብረው የምኒልክ ወዳጅ ሆነዋል። ጂማንም ቢሆን

በንግድ የታወቀች አገር አድርገዋታል። በተለይ በባርያ ንግድ አገሪቱ እውቅ በመሆንዋ ምኒልክ ይህን
የባርያ ንግድ እንዲተዉ በ1902 ዓ.ም የካቲት 8 ቀን በተፃፈ ደብዳቤ አስጠንቀቋቸው።
ይድረስ ካባ ጅፋር
ይህንን የደንብ ወረቀት ጽፈንልሃል።
ከጃንጀሮ ወዳንተ አገር የመጣውን ጋላ እንግዲህ ከጄ ከገባልኝ ብለህ ጭቡ አድርገህ ባርያዬ ነህና
አንተንም ልበድልህ ልጅህንም አምጣና እንደከብት ልሽጠው ልለውጠው አትበል። ይህን ያህል ዘመን
አባቶቻቸው ከአባቶችህ ልጆቹ ካንተ ጋር አብረው ኑረው ባርያ ሊባሉ አይገባም። ባደባባይም ባርያዬ ነው
እያልክ አትሟገት። የሰው ባርያ የለውም ሁላችንም የእግዚአብሔር ባርያዎች ነን። እግዚአብሔር መርጦ
ከሰው አልቆ ሲያስገዛ ጊዜ በሰው መጨከን እንደገባም። ለሰው ቢያዝኑ ዕድሜ ይሰጣል።
ከኔም ጋር በእግዚአብሔር ቸርነት ጐንደሬ ሁሉ ተሰብስቦ እዚህ ሸዋ መጥቶ ተቀምጧል። አገሬ
ልግባ ያለ እንደሆነ ባርያ ነህ ተብሎ ሊያዝ ነውን።
ደግሞም እወደደበት እተመኘው ቦታ ላይ ይቀመጣል እንጂ ካንተ አገር ተነስቶ ወደ ጃንጀሮ
ቢሄድ ወደሌላ ወደ ወደደው አገር ቢሄድ የኔ ዜጋ ነው ብለህ ልትይዝ አይገባም። የጃንጀሮው ሰው
የሌላም አገር ሰው አንተን ወዶ ወዳንተ አገር ቢገባ የጃንጀሮም ገዢ ሌላውም ገዢ ሁሉ የኔ ዜጋ ነው
ብሎ አይያዝ። ድሀው እወደደው እተመቸው ቦታ ይደር።
የካቲት ፰ ቀን ፲፱፻፪ ዓመተ ምሕረት አዲስ አበባ ተፃፈ።
ምኒልክ ይህን ደብዳቤ ለአባ ጅፋር ከመፃፋቸው ሁለት ዓመት በፊት በመላው ኢትዮጵያ የባርያ
ንግድ እንዲቀር አውጀው ነበር። አዋጁም “….የባርያ ነገር አትሽጥ አትግዛ ብዬ ከዚህ ቀደም ባዋጅ
እስከልክዬ ነበር። አንተ ግን ውስጥ ለውስጥ መሸጥክን መግዛትህን የማትተው ሆንክ። ይልቁንም በዳር
ያለው ሚስቱንም ልጁንም ይሸጥ ዠመር ማለት ሰማሁ። አሁንም በዳር አገር በሌላም አገር ቢሆን ባርያ
መሸጥና መግዛትክን ተወኝ።
“እንግዲህ ግን ባርያ ስትሸጥ ስትገዛ የተገኘ ሰው እስከ ዘመድህ እያሰርሁ ሥራ ለሚሠራ ሰው
እሰጥሃለሁ።
የካቲት ፳፱ ቀን ፲፱፻ ዓመተ ምሕረት አዲስ አበባ።
የጉማው ባላባት አባቦቃና የእናርያው ባላባት አባ ጉምቦሌ ለምኒልክ ለመገዛት ገበሩ። በተለይ አባ
ጉምቦሌ በገበረ ጊዜ ምኒልክ ልጁን ክርስትና አንስተው ስሙን ገብረሥላሴ ብለው የፊታውራሪነት ማዕረግ
ሰጡት። ልገብርም ብሎ ያስቸገረ የጃንጀሮው ባላባት አባ ባጊቦን ራስ ወልደ ጊዮርጊስ በጦር ኃይል
ለማገበር ሲዋጉ አባባጊቦ ድል ከሆነ በኋላ አምልጦ ጉራጌ አገር ገባ። ጉራጌዎችም

“የምኒልክ ጠላት

ነህና ካገራችን ውጣ” ብለው ሲያባርሩት ወደ አዲስ አባባ ሄዶ ይቅርታ ጠየቀ። ምኒልክም ይቅርታ
አድርገውለት ልጁን ክርስትና አንስተው ስሙን ገብረ መድኅን አሉት።

ይህ ሁሉ ቢሆንም የዛሬው የከፋ ክፍለ አገር በብዙ ባላባቶች የተከፈለ ስለነበር በሰላም እገብራለሁ
ሲል ግማሹ ደግሞ አንገብርም እያለ አስቸግሮ ነበር። ደጃች ደምሰው መሀሉን ተጉዘው ጌራን ጐጀብን
እሰከ ጊሚራ ድረስ አስገበሩ። ጀዳች ተሰማም የማቅናት ሥራቸውን ቀጥለው ጊሻን ቢጣንን ጨናን
አስገብረው ወሰናቸውን ከደጃች ደምሰው የጊሚራ ወሰን ጋር አገናኑ። ራስ ወልደ ጊዮርጊስም በኩሎ
ብኩል አድርገው እስከ ቦንጋ ድረስ አስገበሩ። የዚያን ጊዜ የከፋ ከተማ ቦንጋ ነበር።
የጋሊቶ ግዛት የነበረው ከፋ የተመሠረተው በ14ኛው መቶ ክፍለ ዘመን ነው። የከፋ ዋና ከተማ
ቦንጋም የነጋዴ አገር ሲሆን ገበያዎቹ ግን በሁለት የተከፈሉ ነበሩ። ቦንጋ ከተማው የክርስቲያኖች ገበያ
ሲሆን ቃያ (ካያ) ደግሞ የእስላሞች ገበያ ነበር። የከፋን ታሪክ ገብረ ሥላሴ እንዲህ ብለው ይተርኩታል።፡
“….ከፋ የሚባለው አገር ምሽጉም ጉድባውም እጅግ የከፋ ነው። የከፋውም ንጉሥ ቅጣቱም ሥራቱም
የጠነከረ ነው። ሕዝቡም ጌታውን ያፍራል ይወዳል። ሥራቱም እንዲህ ነው። ብርቱ ኃጢአት የተገኘበት
እንደሆነ ከነዘመዱ ይሸጣል። እንኳን ሌላ የንጉሥ ግብር (ምግብ) ሲገባ ደወል ምልክት አለው። ያንኑ
በሰማ ጊዜ እንኳን ከቤት ያለው ሰውና በከተማም ያለው ሠራዊት ሰውም አይነጋገር። ወዲያ ወዲህም
አይል። ይህ የተደረገበት ቀድሞ ንጉሣቸው እህል ሲበላ ትን ብሎት ስለሞተ ነው። ስለዚህ ነገር ይህንኑ
ሥራት አድርገውት ቀርቷል። አሳላፊውም ለንጉሡ ካሳለፈ በኋላ እጁን ከከረጢት ከትቶ ይኖራል። በቅኝ
እጁ አሳስቶት ሌላ ሥራ ሲሰራበት ሲበላበት የተገኘ እንደሆነ እጁን ይቆረጣል….” ብለዋል።
የከፋው ንጉሥ (ባላባት) ጋቂ ሲሮ ከቦታ ቦታ እየተዘዋወረ ዘጠኝ ወር ሙሉ ከተዋጋ በኋላ ነሐሴ
29 ቀን 1889 ዓ.ም በራስ ወልደ ጊዮርጊስ ሠራዊት ተማረከ። በተማረከበትም ጊዜ ዘውዱ የወርቅና
ወንበሩ እንደ ጐማሬ ያለ ወርቅ አለንጋው እንዱ የብር አንዱ የናስ የሆኑ ነጋሪቶቹ ሁሉ አብረው እንዳሉ
ተያዙ።
ጋቂ ሲርኮ ከተማረከ በኋላ ወልደ ጊዮርጊስ እጁን በወርቅ ሰንሰለት አስረው ወደ ሽዋ ይዘውት
ሲመጡ ከጐጀብ ድልድይ ላይ ሲደርስ ከድልድዩ ላይ በቅሎውን አቁሞ በኣቱ ላይ ያለውን የንጉሥነት
መለያ የወርቅ ቀለበቱን አውጥቶ “የከፋ መንግሥት አለቀለት። ከእንግዲህ ወዲያ በከፋ ንጉሥ አይኖርም።
ስለዚህ የነገሥታት መለያ የሆነችው የወርቅ ቀለበት ከወንዙ ሥር ከመደቡ ትረፍ” ብሎ ጣላት። ከምኒልክ
ዘንድ ደርሶም ለእስር ወደ አንኮበር ሊላክ ሲል ምኒልክ ይበደላልና ወሎ ሄዶ ከራስ ሚካኤል ጋር
ይቀመጥ ብለው አዘዙለት። በልጅ እያሱ ዘመነ መንግሥትም አዲስ አበባ መጥቶ ጥቂት እንደቆየ በ1911
ዓ.ም ሞተ።
በሃድያ ባላባት በነጊታ ይመራ የነበረው ከምባታም ገበረ። ገኒ ጉምቴ ትመራው የነበረው ጌራም
በ1879 ዓ.ም በምኒልክ ሠራዊት ተያዘ። ገኒ ጉምቴ አጤ ምኒልክ የሚለብሱትን ኩታና ጋቢ እየፈተለች
የምትልክ እውቅ ባላባት ነበረች። ምኒልክ ጥር 4 ቀን 1899 ዓ.ም በፃፉላት ደብዳቤ “….የደድሽልኝ
መተያያ አንድ ድርብ አንድ ኩታ ደርሶኛል። እጅግ ማለፊያ ነው። እግዚአብሔር ይስጥልኝ። እማርስበት
በሬ ያልሺውንም ከአባ ጅፋር ዘንድ አስር በሬ ዳርጌሻለሁ” ብለዋል። ይህም ምን ያህል ወዳጅ ሆነው
እንደነበር ያሳያል።

ወላይታ
የወላሞው ንጉሥ ጦና አልገብርም ብለው አስቸገሩ። እንዲያውም የገበረውን አገር ህሉ እየወጉ
እንደገና እንዲከዳ ያደርጉ ጀመር። በዚህ ምክንያት ራሳቸው አጤ ምኒልክ በ1887 ዓ.ም ኅዳር 7 ቀን
ከአዲስ አበባ ተነስተው ወደ ወላይታ ጉዞ ጀመሩ። ከወላይታ የግዛት ወሰን ሾኒ ከሚባለው ሲደርሱም
መልክተኛ ለጦና ላኩባቸው “….ሰውንም አታስፈጅ አገርህንም አታስጠፋ። ግብርህን ይዘህ ግባ።….”
አሉ።
ንጉሥ ጦናም ምኒልክ ለላኩባቸው መልክት “….ባጌእ ክርስቲያን አይገባበትም። ገፍተውም
ከመጡ እዋጋለሁ እንጂ ለክርስቲያን መንግሥት አልገብርም።….” ብለው መለሱ። ፈረሰኛው የምኒልክ
ጦር

እንዳያልፍም

መሬቱን

በሙሉ

ጉድጓድ

ብቻ

አድርገው

አስቆፈሩት።

የምኒልክ

ሠራዊት

እንዲያውክም ሠራዊታቸው እንጨት እይሾለ በሜዳው ሁሉ ተከለበት። አጤ ምኒልክም ይህን ድርጊት
እንደሰሙ ራስ ሚካኤልን ደጃች ኃይለማርያምን ፊታውራሪ ገበየሁንና ሊቀመኳስ አባተን ጠርተው
ሠራዊታቸውን ይዘው ጉድባውን እንዲያደለድሉና የተተከሉትንም ሹል እንጨቶች እንዲያስነቅሉ
አዘዙዋቸው።
የታዘዙትም ሥራዎች ከጨረሱ በኋላ ምኒልክ ሠራዊታቸውን እየመሩ ኅዳር 23 ቀን ቆንጦላ
ሠፈሩ። ምኒልክ ቆንጦላ እንደሠፈሩ እጅግ በጣም የበዛ የጦና ሠራዊት ሊዋጋ መጣ። ምኒልክ ጦሩ
እንዲዋጋ ከማዘዛቸው በፊት ጥቂት ሰዎች ተገደሉ። ምኒልክ ይህን እንደሰሙ ሊቀመኳስ አባተንና
በጅሮንድ ባልቻን ጠርተው ተዋጊውን አባረው የነሱን ሠራዊት እንዲመልሱ አዘዙዋቸው። አባተና
ባልቻም የጦናን ሠራዊት አባረው የምኒልክን ሠራዊት ወደ ሠፈር መለሱ።
ይህ ከሆነ በኋላ ምኒልክ በሰላም ተጉዘው ከጦና ዋና ከተማ ደልቦ ላይ ኅዳር 27 ቀን ሠፈሩ። ጦና
ግን ከዚያ አልነበሩምና ካሉበት ድረስ መላክተኛ ልከው “….አገር ከጠፋ በኋላ ሲያቀኑት ያስቸግራል።
ገንዘብም በግድ ካልሆነ በቀር በፈቃድ የሰጡት አያልቅም። አገርህን አታስጠፋ። ግብርህን ይዘህ ግባ”
ብለው ላኩባቸው። እሳቸው ግን አልገባም ብለው ቀሩ።
አጤ ምኒልክ ዳሞት ተራራ ላይ ወጥተው ጦራቸውን ካሰለፉ በኋላ በለው በለው አዘዙ። የታዘዘውም
ሠራዊት ባንድ ጊዜ ወላይታን በሙሉ ያዘ። ጦናም ከወላይታ ወጥተው ወደ ቦረዳ ሸሹ። የምኒልክ ሠራዊትም እስከ
ቦረዳ ድረስ ተከታትሎ ጦናን በጥይት አቁስሎ ያዛቸው። ጦናም ተይዘው ምኒልክ ዘንድ ከቀረቡ በኋላ ምኒልክ
“አወይ ወንድሜን እንዲያው በከንቱ ሕዝብ አስጨረስክ” ብለው ወቅሰው የቆሰለው ቁስል እንዲታጠብና
እንዲታከሙ አደረጉ። ሠራዊቱም በጣም ብዙ ከብት ማርኮ ነበርና የተማረከው ከብት በሙሉ ለባላገሩ እንዲመለስ
አዋጅ አስነገሩ። የባላገሩ ከብት እስቱመስለና ጦናም እስቲያገግሙ ጥቂት ቀናት ከርመው ጦና ካገገሙ መኋላ
የወላይታን ሕዝብ ሰብስበው “….እንግዲህ ወዲያ የሚያተዳድርህ ልጄ ወዳጄ ጦና ነውና ተገዛለት። አውቆ ሳይሆን
ሳያውቅ እኔን የበደለኝ መስሎት ሰው አስጨረሰ እንጂ ከድሮም ከአያቶቻችን ቂም የለምና መልሼ እሱን
ሾሜልሃለሁ።….ከእንግዲህ ወዲያ ብታምፅ በራስህ እወቅ። ግብሬን አግባ።….” የሚል አዋጅ አስነግረው
የወጉዋቸውን ጦናን ሾመው ጥር 11 ቀን አዲስ አበባ ገቡ።

በመሳፍንት ተከፋፍላ የነበረችው ኢትዮጵያ አጤ ቴዎድሮስ እንደነበረች ለመመለስ ቢያቡም ሳይሳካላቸው
ቀረ። ቴዎድሮስ ሳይሳካላቸው የቀረው የኃይል ሥራ ይሠሩ ስለነበረ ፈርቶ ገበርኩ የሚለው ሁሉ ራቅ ሲሉለት
መልሶ ይከዳ ነበር። በዚ ምክንያት የመሀልኛው መንግሥት የሚያስተዳድረው ግዛት ጠብብቦ ሁሉም በየቦታው
ራሱን ንጉሥ እያለ ያውጅ ነበር። አጤ ቴዎድሮስም በየቦታው መዝመቱና መምታቱ አድክሟቸው ነበር። ዳግማዊ
አጤ ምኒልክ ግን ብዙውን በፍቅር ሲይዙ እምቢ ባዩንም በጦር ኃይል አስገበሩት።
ምኒልክ ከነበራቸው ጠባይ ዋንኛው የዲፕሎማሲ ዘዴ ስለነበረ ከባላባቱ ጋር ተዋግተው ዋናውን ባላባት
ሲማርኩ በቦታው መልሰው የሚሾሙት ያንኑ የድሮውን ባላባት ተማራኪውን ወይም የተማራኪውን ልጅ ነበር።
ያለዚያም ሕዝቡን እየሰበሰቡ በማስመረጥ ሕዝቡ የመረጠውን ይሾሙለታል። ምኒልክ የአገሩን ተወላጅ በአገሩ ላይ
ቢሾሙም ተሿሚው የሚሾመው ለውስጥ አስተዳደሩ ብቻ ነው። በጠቅላላ የጦሩ ኃይል በምኒልክ እጅ በመሆኑ
ሌላም የቅኝ ገዥ እንዳይገፋ ለአገሩ ጥበቃ የጦሩን ኃይል ለማዘዝ የሚሾመው ከመሀከለኛው መንግሥት ነበር።
ምኒልክም ከዚያ አስተዳደር ከሾሙት ባላባት ላይ በያመቱ የሚገብረውን ግብር ብቻ ይፈልጋሉ እንጂ ተሿሚው
ሕዝብ ካልበደለ በስተቀር በውስጥ አስተዳደር አይገቡበትም ነበር።
እስከ ሩዶልፍ ሐይቅ ድረስ የተጓዘው ዊልቤ በ1893 ዓ.ም ባሳተመው መጽሐፍ “….በጠረፍ ያሉት
ሰዎች ምኒልክ ጥሩ ሰው እንደሆነ ያውቃሉ። ምኒልክ ሁሉም ሰው በሃይማኖቱ ይደር ሰላለና በሕዝቡ መሀል
አድሎና

የኃይል

ሥራ

ስለማይሠራ

ይወዱታል።

….ሲያወሩም

እንደሌሎቹ

ንጉሦች

መስሎን

ሸሽተን

ነበር።….ይቅርታ እየጠየቅን ተመለስን።….ያኔ ተታለን ነበር ይላሉ።….አሁን ግብራቸውን እየገበሩ በሰላም
ይኖራሉ።….” በማለት ስለወላይታ ሕዝብ ጽፈዋል።
በጅሮንድ ተክለሐዋርያት በሕገ መንግሥት ንግግራቸው “አጤ ምኒልክ በቅድመ አያቶቻቸው መንግሥት
በሙሉ ኢትዮጵያ ለመግባት በቁ። ገብተውም ጋላ ቀምቶን የነበረውን የጥንት ግዛታችንን ሁሉ መልሰው እጅ
አደረጉና ጋላውንም ከሸዋ ጋር አስማምተው አዛምደው በትዳር የተሳሰረ አንድ ሕዝብ አደረጉ….ብለዋል።
ጸሕፌ ትእዛዝ ገብረ ሥላሴም ሲተርኩ “….ከጥንት የኖረ በሸዋ ብርቱ ሥርዓት ነበረ። ጥፋት የተገኘበት
ሰው ገንዘቡን ተወርሶ እጁን ታስሮ መሬቱ ይሸጥ ነበር። ነፍስ የገደለ ሰውም ራሱ ቢያመልጥ ዘመዱ እስከ ሶስት
ትውልድ ድረስ መሬቱን ይነቀል ነበር። ንጉሠ ነገሥት ምኒልክ ግን የፍትሐ ነገሥት ሥራት ተመልክተው በ1883
ዓ.ም ጥር 23 ቀን ከዋያት በመለስ አዋሽ ድረስ ያለውን የጋሻ መሬት ሁሉ እንደመንዝ ርስት አድርጌልሃለሁ።
ምንም ብታጠፋ ገንዘብህ ይወረስ እንጂ መሬትህ አይቀነል ብለው አዋጅ ነገሩ።….” ላኩ በኋላ በሌላ ምዕራፍ
ደግሞ “….በሸዋ የጋላ ባላባት የተነቀለበትስ ምክንያት እንደምን ነው ቢሉ ካጤ ሣህለ ሥላሴ ጀምሮ አገር ሲቀና
የክርስቲያኑን አገር እየወረረ ቤተክርስቲያኑን እያቃጠለ በጋላው አገር የተሾመውን አላስገዛ እያለ እየተዋጋ
ክርስቲያኑን እየገደለ ርስቱን ተነቅሎ ነበር። ደግሞም አገሩ መቅናት ጀመረ በኋላ ግን የጋላው ባላባት ጉልበት
እያነሰው ያባቱን መሬት ላማራ መቅረቱ አሳዝኗቸው እኔ ያባቴን አገር ስገዛ ባላባትም ልጁ ተነቅሎ አይቀርም
ብለው ከአባቱ መሬት ካማራ ተከፋፍሎ እንዲበላ አዘዙለት።….” ብለዋል።

የሐረርጌ ጦርነት
“….እነኚህ የአበሻ ሕዝቦች ሰፊ ግዛት አላቸው። ከቀይ ባህር ዳርቻ ከምፅዋ ከሱአኪንና ከአርቂቆ
ተነስቶ ግዛታቸው እስከ መቃዲሾና ሶፋላ ይደርሳል። በምዕራብም በኩል ግዛታቸው የሚዋሰነው
ከኑባውያንና ከሌሎችም ሕዝቦች ጋር ነው።….”

አልፎንሶ አልቡ ከርክ 1503 ዓ.ም
“….የአበሾች ግዛት ሰፊ ነው። ቀይ ባሕር ዳርቻ ካለው ከትልቁ ወደባቸው ከቢሊ ተነስቶ ወደ
ውስጥ ሲጓዝ በአዳል ምድር አልፎ ሐድያ ሁሉ የነሱ ሀገር ነው። ወደ ሕንድ ውቅያኖስ አቅጣጫም እስከ
መቃዲሾ ይደርሳል።….አበሾቹ በጣም ሰፊና ሀብታም አገር አላቸው።….እነዚህ ሕዝቦች ወሰናቸውን
ለማስከበር ወደዳር አገር ወይም ወደ ወሰናቸው በሚጓዙበት ጊዜ የሚጓዙት ዛፍ እየቆረጡና መንገድ
እየሠሩ ነው።….”
ፍራንቼስኮ አልቫሬፅ 1520 ዓ.ም
“….አበሾች

ዙሪያቸውን

በአረመኔዎችና

በብዙ

ጠላቶቻቸው

የተከበቡ

ሕዝቦች

ቢሆኑም

ግዛታቸው ሰፊ ነው። ከነኩዋቸው ተዋጊ ሕዝቦች በመሆናቸው ዙሪያቸውን የከበቡዋቸው ጠላቶች
በተነሱባቸው ጊዜ ከጠላቶቻቸው ጋር እየተዋጉ እያሸነፉ ይኖራሉ። የአበሻ ሰዎች ለማንም ባእድ አንገዛም
እያሉ ራሳቸውን ችለው የሚኖሩና አገራቸውን ከማንኛውም ባዕድ ገዥ እየተከላከሉ የሚጠብቁ ሕዝቦች
ናቸው።….ግዛታቸውም ቀይ ባህርን ተሻግሮ እስከ አረብ አገር ድረስ ነው።….”
1521 ዓ.ም ካርታ ዳስ ኖቫስ
“….ቱርኮች በኔ ላይ ክፉ ነገር በመሥራት ወሰኔን እየገፉ አጠገቤ ደርሰዋል።….ሐረርን
ወሰዱት። ከዚያም አልፈው ኢቱ ጋላንና በረሃውን ሁሉ ሊይዙት ነው። ነገር እንዲህ ከሆነ ከነሱ ጋር
ለመዋጋት መሄዴ ነው። የኤሮፓ ነገሥታት ሁሉ እኔን እንደጠላት ስላዩኝ የተገፋሁ ሰው መሆኔን ግብጾች
ለመውጋት ለመዝመቴ እርስዎ ምስክር ይሆኑኛል።….ምኒልክ በግንቦት ወር 1876 ዓ.ም ለኢጣሊያ
ንጉሥ ከፃፉት ደብዳቤ።
“….ሐረር….ከአያት ከቅድመ አያቶቼ ጀምሮ የሸዋ ግዛት ነው።….” ምኒልክ ግንቦት 27 ቀን
1877 ዓ.ም ለኢጣሊያ ንጉሥ ከፃፉት ሌላ ደብዳቤ።
ግብጾች ሐረርጌን የያዙት በ1867 ነው። ኢትዮጵያ በመሳፍንት አገዛዝ ተከፋፍላ ሁሉም የዕለት
ጥቅሙን ያሳድድ በነበረበት ጊዜ ክፍት በር ያገኘው በራኡፍ ፓሻ የሚመራ 1200 ወታደሮች ያለበት
የግብጽ ጦር በቀላሉ ሐረር ገባ። በዚያን ጊዘ በሐረር ከተማ 5000 ቤቶችና 2000 ጐጆዎች ነበሩባት።
የሐዝቡም ብዛት 35 000 ነበር። ሐረር ከተማ ዙሪያዋን በግንብ ተከባ ወደ ከተማዋ የሚገባውም
ከከተማዋ የሚወጣው በአምስት በሮች ብቻ ነው። እነዚህም በሮች የተለያየ ስም ሲኖራቸው ታላቁ
መግቢያ አስበዲን በር ይባላል። ይህ መድፍ ተጠምዶ የተቀመጠበት በር የጨርጨር ሰዎች መግቢያ ነው።
2ኛው ሱቅጣጥ በር ይባላል። 3ኛው በር አርጐባ በር ይባላል። የፈዶሶች ያርጐቦች መግቢያ ነው። 4ኛው
አሱም በር ይባላል። አሱም በር እንደ አስበዲን በር ሁሉ መድፍ የተጠመደበት ሲሆን የኢሶች መግቢያ
ነው። 5ኛው በር የረር በር ይባላል። የየረሮች መግቢያ ነው። እነዚህ በሮች ሁልጊዜ በሚገባና በጥንቃቄ
ይጠበቃሉ። ማታ ሲሆን በሮቹ ይቆለፉና የቁልፎቹ መፍቻዎች ለአሚሩ ይሰጣሉ። ከዚያ በኋላ ነግሮ በሮቹ
እስኪከፈቱ ድረስ የሚገባም ሆነ የሚወጣ የለም።

ኢጣሊያኖች ሐረርጌን ከመቃዲሾ ጋር እንግሊዞችም ከበርበራ ጋር ደባልቀው ለመያዝ አሳብ
ነበራቸው። እንግሊዞች አንግሎ ኢጆፕቲያን በተባለው ከግብጽ ጋር በነበራቸው ስምምነት መሠረት የግብፅ
ጦር ከሐረርጌ ወጥቶ ሐረርጌን ለእንግሊዞች ለማስረከብ ተስማምተዋል። ይህን ስምምነት የሰማው
የኢጣሊያን መንግሥት ደግሞ ሐረርጌን ከእንግሊዝ ቀድሞ በኃይልም ሆነ በፍቅር ለመያዝ አስቦ በሐረርጌ
ያለውን የግብጾች ጦር የሚሰልሉ ሰላዮች በየጊዜው ወደ ሐረርጌ ይልክ ነበር።
እንግሊዞች ከግብጾች ጋር በነበራቸው ስምምነት መሠረት ግብጾች ከሐረጌ እንዲወጡ አደረጉ።
ምናልባት የኢጣሊያ መንግሥት ገፍቶ የመጣ እንደሆነ በማለትም ከግብጾች ቀጥሎ ሥልጣን ለያዘው
ለሐረርጌው አሚር አብዱላሂ እንግሊዞች የሰለጠኑ ወታደሮች 400 ያህል ጠመንጃና ጥቂት መድፎችን
ሰጥተው ጀልዴሳና ሐረር ላይ ምሽጉን እንዲያጠናክር አደረጉት።
አሚር አብዱላሂ ሥልጣኑን በሚገባ ከያዘ ብኋላ የግብፅን ገንዘቦች አሽራፊ እና መሀለቅ የተባሉትን
አስገብቶ በሐረርጌ ገበያዎች ላይ እንዲውሉ አደረገ። የእነዚህን ገንዘቦች መግባት ያየው የሐረርጌ ኦሮሞና
የሱማሌ ብሔረሰቦች ገንዘቦቹን አንቀበልም በማለት በአሚሩ ላይ ጥላቻ አሳድረው ገበያ ጠፋ። በገበያው
መጥፋት ምክንያት የአሚር ወታደሮች ችግር ላይ ወደቁ። አብዱላሂ በዚህ ብቻ ሳይሆን በሚያወጣው
አዋጅ ሁሉ በሕዝቡ ዘንድ እየተጠላ ሔደ።
በሐረርጌ የውጭ ሸቀጥ አስመጭና ያገር ውስጥ ንግድ ላኪ የነበረው ኢጣሊያዊው ጋይታኖ ሰኮኒ
በስለላ ተግባር ይጠረጠር ስለነበር የሐረሩ ኢማም አብዱላሂ ጋይታኖን ጠርቶ “….በእስልምና ሃይማኖት
እመን። የማይታመንም ከሆነ አገሬን ለቀህ ውጣ።….” አለው። ጋይታኖም በእስልምና ሃይማኖት
አላምንም ብሎ ከሐረር ገብቶ ሚላን ሳለው ለአፍሪካ የንግድ ማኅበር የደረሰበትን በደል አመለከተ።
ማኅበሩ ለስም የተቋቋመ እንጂ ዋንኛ ሥራው የኢጣልያን መንግሥት ሰላዮች ማስተባበርና መላክ ስለነበር
ስምንት የታወቁ የኢጣሊያ ሰላዮችን በኢጣሊያ ንጉሥ ስም ስጦታ አስይዞ ወደ ሐረር ወደ አሚር
አብዱላሂ ላከ።
እነዚህ የኢጣሊያ መልክተኞች ሚያዝያ 1 ቀን 1887 ዓ.ም የሐረርጌ ግዛት ከሆነው ጀልዴሳ
ደረሱ። ከዚያም ሆነው “የተከበሩ ታላላቅ ስጦታዎችን ይዘን መጥተናልና እንዲቀበሉን ፈቃድ
እንጠይቃለን” ብለው ለአሚር አብዱላሂ ላኩ። አብዱላሂም ክርስቲያኖቹ ኢጣሊያኖች ወደ ግዛቱ
በመግባታቸው ተናዶ እንዲገድሏቸው ወታደሮች ላከ። የተላኩትም ወታደሮች ሰባቱን ኢጣሊኖ ች አርደው
ገደሉዋቸው። አንደኛው ግን በፈረስ አምልጦ ዘይላ ገባ። ኢጣሊያኖቹን የገደሉት ወታደሮች የመጣውን
ስጦታ ይዘው ለአሚር አብዱላሂ አቀረቡ። አብዱላሂ ከኢጣሊያ ንጉሥ መጥቶለት የነበረውን ስጦታ
ተቀብሎ ኢጣሊያኖቹን የገደሉትን ወታደሮች አስራቸው። አብዱላሂ ይህን ማድረጉ ኢጣሊያኖቹ
የተገደሉት በስህተት ስለሆነ ወንጀለኝኖቹን አስሬአለሁ ለማለት ያህል ነበር። ይህ ከሆነ በኋላ ኢጣሊያኖች
ሐረርጌን በጦር ኃይል ለመይዝ ጥሩ ሰበብ አገኙ። “በሐረርጌ የተገደሉብን ወገኖቻችንን ደም
እንበቀላለን” የሚል መግለጫ ማውጣታቸውንና ሐረርን ለመያዝ ማሰባቸውን የሸዋው ንጉሥ ምኒልክ
ሰሙ። ወዲያውም ለአሚር አብዱላሂ ደብዳቤ ጻፉለት።

“….ቀድሞም

ቢሆን ሐረርጌ ከኢትዮጵያ ውጭ ተገዝቶ አያውቅም። ከኢትዮጵያ አውራጃዎች

አንዱ መሆኑን አንተም በታሪክ ስምተኽው ይሆናል።….ለአራት መቶ ዓመታት ያህል ያለማቋረጥ ግብሩን
ለአያቶቼ ሲገብር ኖርዋል። አሁንም ነገሩን በሰላምና በወዳጅነት ለመጨረስ ገብርና እንደ አባቶቻን ወዳጅ
እንሁን….” የሚል ደብዳቤ ለአሚር አብዱላሂ ላኩለት። አሚር አብዱላሂ ደብዳቤውን ከተቀበሉ በኋላ
“….በውኑ በዚህ ዓለም ላይ ከቱርክ የሚበልጥ መንግሥት አለን?....” ብሎ ለመኳንንቱ ተናገረ።
ምኒልክም ለመጀመሪያው ደብዳቤያቸው መልስ ያለመምጣቱን እንዳዩ ዳግመኛ “ብትገብር
ይሻልሃል” የሚል ደብዳቤ ላኩለት። የምኒልክ ሁለተኛ ደብዳቤ ሲደርሰው አሚር አብዱላሂ ሳቀ።
ለምኒልክ ደብዳቤ ሲመልስ “….በእስልምና ሃይማኖት ገብተህ የሰለምክ እንደሆነ ጌትነትህን እቀበላለሁ”
ብሎ እስላሞች የሚያሸርጡትን ሽርጥ እስላሞች በራሳቸው ላይ የሚጠመጥሙትን ጥምጥምና የጸሎት ጊዜ
መስገጃ ምንጣፍ ላከላቸው። ይህን መልስ ያገኙት ምኒልክ “….ወደ ሐረር እመጣለሁ። በዚያ ያለውን
መስጊድም ወደ ቤተክርስቲያን እለውጠዋለሁ። ጠብቀኝ።” የሚል ደብዳቤ ልከውለት ይዘጋጁ ጀመር።
ወዲያውም በአስቸኳይ ተዘጋጅተው በአጤ ዮሐንስ ዘመነ መንግሥት ኅዳር 4 ቀን 1879 ዓ.ም ከእንጦጦ
ከተማ ተነሳ።
የምኒልክ ከእጦጦ መነሳት የሰማው አሚር አብዱላሂ በሐረርጌ ያሉ ክርስቲያኖች ሁሉ ከሐረርጌ
እንዲወጡ አዋጅ አስነገረ። በሃይማኖት ሳቢያ ይረዳሉ ብሎ ኤውሮፓውያንንም ጠርጥሮ ስለነበር ካገር
አልወጣም ያለ ማንኛውም ክርስቲያን የሆነ ፈረንጅ ሁሉ ከቤቱ እንዳይወጣ አዘዘ። ጠባቂም በየበራቸው
ላይ አደረገ። በዚያን ጊዜ በሐረር የነበረው እንግሊዛዊው ፔቴን ብጻፈው ማስታወሻ “….በከተማዋ ውስጥ
እንደ እስረኞች ነን። ደብዳቤ የመላክና የመቀበልም ነፃነት የለንም። ከሐረር ክግንቡ ውጭ እንኳ
እንዳንወጣ ክልክል ነን።….” ብሏል።
የገና በዓል ደርሶ ነበርና ንጉሥ ምኒልክ ጨለንቆ ላይ ሠፍረው የገናን በዓል ለማክበር ወሰኑ።
በዚያም ሠፈር አድርገው ሳለ ምኒልክ መኳንንቶቻቸውን ሰብስበው “….ይህ አሚር አብዱላሂ እኛ
ክርስቶስ ተወለደ ስንል እሱ አልተወለደም የሚልበት ቀን ነውና የልደት ዕለት ጦርነት መግጠሙ
አይቀርም” ብለው ተናገሩ። ከዚህም በኋላ “….ግባ እኔ ላንተው ነው እንጂ የመጣሁት አገር ለማጥፋት
አልመጣሁም። ተገባህ ተተገዛህ አገር አልነሳህም። ኋላ ይቆጭሃል” ብለው ላኩበት። አሚር አብዱላሂ ግን
የፈሩት መስሎት የተላኩትንም መልእክተኞች አሠራቸው።
ኮንቲ ሮሲኒ ሲጽፉ “….ገብር የሚለው የምኒልክ ደብዳቤ ለአሚር አብዱላሂ እንደ ደረሰው
የሕዝቡን አስተያየት ለማውቅ ሕዝቡንና ወታደሮቹን አሰብስቦ የምኒልክን ጥያቄ ስማቸው። ሕዝቡም
በሃይማኖታችን ላልገባና በእስልምና ሃይማኖት ለማያምን አንገብርም። እንዋጋለን። ቢያሸንፉን ሐረርን
ይውሰዱ። ያንጊዜም የሚፈልጉትን ግብር እንገብርላቸዋለን ብለው መለሱለት።….” ይላሉ።
የሐረርጌ ሽማግሌዎች ግን አሚር አብዱላሂ ዘንድ ሂደው ጦርነቱ እንዲቀርና እንዲገብር መከሩት።
አብዱላሂ “….ስለምኒልክ ሠራዊት እንድትነግሩኝ አልፈልግም። እንድትነግሩኝ የምፈልገው መጽሐፋችን
ለካፊር እጃችሁን ስጡ ይላልን….” ብሎ አማካሪዎቹን አሠራቸው። ካፊር ማለት በእስልምና የማያምን

ነው። ከዚያም በኋላ የጀሃድ ጦርነት አወጀ። ሊያገብሩት ሄደው የነበሩትን የደጃች ወልደገብርኤልን
ሠራዊት በጥቂት መሣሪያ በማባረሩ የምኒልክ ሠራዊትም እንደዚያው በቀላሉ ይሸሻል ብሎ አሰበ። ከዚህ
በኋላ ሠራዊቱን አስከትሎ የምኒልክን ጉዞ ለማስቀረት ወደ ጨለንቆ ተጓዘ።
ቀኑ የክርስቶስ የልደት በዓል ስለነበር የምኒልክ ሠራዊት እየበላ እየጠጣ ይጫውታል። ንጉሥ
ምኒልክ ከድንኳናቸው ደጃፍ ተቀምጠው አሸጋጋሪውን ኮረብታ በመነጥር ሲመለከቱ የአሚር አብዱላሂ
ሠራዊት ሲመጣ አዩ። ምኒልክ ሠራዊቱ እንዲሰበሰብ አድርገው “ሂደህ በለው” ብለው አዘዙ።
ከቀኑ 5 ሰዓት የአሚር አብዱላሂ መድፎች በሸዋ ሠራዊት ላይ ይተኮሱ ጀመር። የሸዋ ሠራዊትም
በአስደናቂ ፍጥነት የአብዱላሂን ሠራዊት ወርሮ መድፎቹን ማረከ። በተማረኩት የአብዱላሂ መድፎችም
የአብዱላሂ ሠራዊት የምታበት ጀመር። ጦርነቱ ብልጭ ብሎ ጠፋ። የአሚር አብዱላሂ ሠራዊት ሩብ ሰዓት
ያህል ከተዋጋ በኋላ ሸሸ። አብዱላሂም በፈረስ ሆኖ ወደ ሐረር ሸሽቶ አመለጠ። ከአሚር አብዱላሂ
ሠራዊትም አንድ ሺህ ያህል ወታደሮች ተገደሉ። ታህሣስ 29 ቀን 1879 ዓ.ም የሐረርጌው የአብዱላሂ
ጦር ድል ሆነ። ይህን የአብዱላሂን ጦር ድል መሆኑ የሰሙት እቴጌ ጣይቱ አዲስ በመሠረቱት አዲስ አበባ
ሆነው “የሚጓዘው ሰንጋ የሚነዳው ሽህር ለልደት ባይደርስ እሱ ላም አርዶ ዋለ የሸዋው ንጉሥ” ብለው
ተቀኙ። አንዳንድ ያገራችን ታሪክ ፀሐፊዎች “እስላም አርዶ ዋለ” ብለው ቅኔውን በመተርጐም
ጽፈዋል። እንዲያ ከሆነ ቅኔነቱ ይቀራል።
ምኒልክ ድል ካደረጉ በኋላ የኢጣሊያ መንግሥት ሐረርጌን ለመያዝ እጅግ በጣም የተነሳሳ ጉጉት
ስለነበረው እዚያው ጨለንቆ እንደሆኑ ለኢጣሊያው ንጉሥ ለኡምቤርቶ “….ኢጣሊያኖችን የገደለው
አሚር አብዱላሂ በፈረስ አመለጠኝ። ግን እግዚአብሔር ይመስገን ሰዎቹን ፈጀሁበት። ሰንደቅ ዓላማዬንም
በአገሬ ላይ አቆምኩ። ወታደሮቼንም አገባሁ። ኢጣሊያኖቹን ለመርዳት ስል። ተደርጎ የነበረው አደጋ
በብዙ

ሬሣዎች

ተበቀልኩ።

ከዚህ

ደብዳቤ

በኋላ

ሁኔታውን

በሰፊው

የሚያስረዳ

መልእክት

እሰዳለሁ።….” የሚል ታህሣሥ 30 ቀን ማለት በጦርነቱ ማግስት የተፃፈ ደብዳቤ ላኩ። ምኒልክ ይህን
ደብዳቤ የፃፉት ሐረርጌ የኢትዮጵያ ግዛት መሆኑን ለኤሮፓ ነገሥታት ለማሳወቅና ኤሮፓውያን በቅኝ
ግዛት ለመያዝ ባላቸው አሳብ መሠረት ወደ ሐረርጌ ጦር ቢልኩ ውጊያው ከምኒልክ ጋር መሆኑን
ለማሳወቅ ጭምር ነበር።
ምኒልክ አብዱላሂን ለመያዝ ወደ ሐረር ከተማ ገሰገሱ። ጥር 1 ቀን አማሬሳ ሲደርሱ አብዱላሂ
የሸዋ ጦር እንደደረሰበት ስላወቀ “ልግባና ልገዛ። አገርዎን አያጥፉት” ብሎ ላከ። ምኒልክም “እሺ ግባ
ምሬሃለሁ” ብለው ላኩበት። አብዱላሂ ግን ፈርቶ ለሊቱን ሚስቱንና ልጆቹን ይዞ ወደ ጅጅጋ ሸሸ።
የአብዱላሂን መጥፋት ያወቁት ሐረርጌዎች ማለት የአሚር አብዱላሂ አጎት አሊ አቡበከር የሱፍ በርከሌ
ቃዲ አብደላና ሌሎች ሽማግሌዎች ሆነው ወደ ምኒልክ ዘንድ መጥተው “….አሚር አብዱላሂ ሌሊት
ጠፋብን። ግብርዎን ይቀበሉን። ሕዝቡንም አያጥፉት ንጉሥ ሆይ….” ብለው አመለከቱ። ከመልክተኞቹም
ጋር እስረኞች የነበሩትን ሁለት ግሪካውያንና ሌሎችንም ፈትተው ወደ ምኒልክ ላኩ። ንጉሥ ምኒልክም
መልክተኞቹን

ተቀብለው

“….ከዚህ

በፊትም

ብያለሁ።

እኔ

የእስልምናን

ሃይማኖት

ለማጥፋት

አልመጣሁም። ሁሉም ሰው እንደየ እምነቱ ያድራል። እናንተም ለሰላምና ለእርቅ ስለመጣችሁ በሰላም

ወደ ሐረር እስክመጣ ይህንኑ ለሰዉ ነግራችሁ ከዚያው ቆዩኝ….” ብለው መልእክተኞቹን መለሱ።
ከመልክተኞቹም ጋር በጅሮንድ አጥናፌ ከተማውን ለመረከብ የኢትዮጵያን ሰንደቅ ዓላማ ይዘው
እንዲሔዱ አደረጉ። የሻቃ ተክሌን ባላምባራስ ዳምጠውን የሻቃ አድነውን የሻቃ ገበየሁን የከተማውን
በሮች እንዲጠብቁ አዘዙ። እነኚህም ታዛዦች እንደታዘዙ ሐረር ከተማ በሰላም ገብተው ፈረስ መጋላ
በሚባለው አደባባይና በአምስቱም በር ላይ የኢትዮጵያን ሰንደቅ ዓላማ ሰቀሉ። ሰንደቅ ዓላማቅን መስቀል
ብቻ ሳይሆን የሐረርን ከተማ ሕዝብ እንዳይዘረፍም በየቤቱ በራፍ ዘብ አቁመው ያስጠብቁ ጀመር።
በዛሬው በጂቡቲ ውስጥ አቦክ ከተማ የነበረው ታውሪን እ.ኤ.አ ፈብሩዋሪ 3 ቀን 1887 ዓ.ም
ወደአገሩ በፃፈው ደብዳቤ “….ከተማዋ የተያዘችው አበሾች ድል ሲያደርጉ እንደሚይዙት ዓይነት
አይደለም።….ያለምንም ደም መፋሰስና ዝርፊያ ድል አድራጊው የሸዋ ጦር ከከተማዋ ገባ።….” ብሏል።
ንጉሥ ሚኒልክ አንድ ወር ያህል በሐረር ከቆዩ በኋላ ባላንባራስ መኰንን ደጃዝማች ብለው ጥር 18 ቀን
1879 ዓ.ም የሐረጌ የበላይ ገዢና የወታደር ሹም ብለው ሾሙዋቸው። 3000 ወታደሮችም ሰጡዋቸው።
ለሕዝቡ ግን እንደ ባህሉን እንደሃይማኖቱ እንዲያተዳድሩ የአሚር አብዱላሂ አጐት አሊ አቡበከርን
ሾሙ። የካቲት 1 ቀን ወደ ሸዋ ለመመለስ ከሐረር ተነሱ። ከሐረርጌ ጦርነትም 3000 ጠመንጃ 600 000
በጥይትና አራት መድፎች ማርከው ይዘው መጡ።
ንጉሥ ምኒልክ የካቲት 28 ቀን እንጦጦ ከተማቸው ሲገቡ ከዚያ በፊት ያልታየ አቀባበልና ሰልፍ
ታየ። የዚያን ጊዜ ምኒልክን ሰልፍ ድንቅ ያደረገው በሐረር የነበሩ የአሚር አብዱላሂ ግብፃውያን
ሙዚቀኞች ስለተማረኩ ከሰልፉ ፊት ቀድመው ሙዚቃ (ማርሽ) በማሰማት ይጓዙ ስለነበር ነው። ከዚህም
ሌላ ከግብፅ የመጡ የኤሮፓ ውሾችንና በያይነቱ ቀለም ያላቸውን የርግብ ለማዳዎችን ሌላም አውሬ ሁሉ
ይዘው ገቡ። የዚያን ጊዜ ዘፋኞችም “የምኒልክ ነገር ይመስለኛል ተረት፤
አሞራው በቀፎ ውሻው በሰንሰለት” እያሉ ዘፈኑ።

የሥልጣን ትግል
አጤ

ቴዎድሮስ

በኃይለኛ

አገዛዛቸው

ምክንያት

መሳፍንትን

ሲጥሉ

መሳፍንት

እየተነሱ

አስቸገሩዋቸው። ለቴዎድሮስ አንገብርም ካሉ መሳፍንትም አንዱ የሸዋው ንጉሥ ምኒልክ ነበሩ። ምኒልክ
ገና አጤ ቴዎድሮስ በሕይወት እያሉ ራሳቸውን ንጉሥ ነገሥት ብለው ሰየሙ። ኤደን ለነበሩት ጉሌልሞ
ማሳያ በጻፉት ደብዳቤ “የተላከ ከንጉሥ ነገሥት ምኒልክ” ይላል። ለእንግሊዝ ንግሥት ቪክቶሪያ ለኤደኑ
የእንግሊዝ ቅኝ ገዢ የፃፉዋቸው ደብዳቤዎች ሁሉ “የተላከ ከንጉሠ ነገሥት ምኒልክ” የሚሉ ነበሩ።
አጤ ቴዎድሮስ ከጳጳሱ ከአቡነ ሰላማ ጋር ተጣልተው ጳጳሱን መቅደላ አስረዋቸው በነበረ ጊዜ
አቡነ ሰላማ እባክህ አውጣኝ ብለው ለምኒልክ ላኩ። ምኒልክ ያላቸውን ኃይል ለማሳየት ጭምር 30.000
ወታደር ይዘው ሄደዉ ኅዳር 21 ቀን 1860 ዓ.ም ዳርዳሩን አስፈራርተው ተመለሱ። በመቅደላ ላይ

የታሠረውም ሆነ የቴዎድሮስ ወታደር የምኒልክን ሠራዊት አይዎ አደነቀ። ጳጳሱ አቡነ ሰላማ ግን ምኒልክ
የሔዱ ጊዜ ሞተው ነበር።
በመቅደላ ያለው እስረኛ ሁሉ ኤሮፓውያኖቹም ሆኑ ኢትዮጵያውያኖቹ ምኒልክ የመቅደላ አምባ
በጦር ኃይል ሰብረው ነጣ ሊያወጡን ነው እያሉ ሲደሰቱ ምኒልክ ግን ጥቂት የጥይት ተኩስ አሰምተው
ተመለሱ። ምኒልክ የተመለሱበት ምክንያት ስንቅ አለቀ በሚል ሰበብ ነበር። የሠፈሩት ከወዳጃቸው
ከወርቂት ግዛት ስለነበር የስንቅ ችግር አይደርስባቸውም። ግን በተኮሱት የጥይት ድምጥ መቅደላ
ባለመሸበሩና ፀጥ በማለቱ ጳጳሱም መሞታቸን ስለሰሙ ደጋፊ ማጣታቸውን አውቀው ወደሸዋ የተመለሱ
ይመስላል። ወይም ደግሞ ምኒልክ ቴዎድሮስን ደህና አድርገው እንደሚያውቋቸው ቴዎድሮስ በድንገት
አደጋ የመጣል ችሎታ ስላላቸው ፈርተውም ሊሆን ይችላል። ወይም ደግሞ ቴዎድሮስ በዚያን ጊዜ ጠላት
በዝቶባቸው ስለነበረ ምኒልክ የሁሉም ኃይል እስቲዳከምና ቁርጡ እስቲታወቅ ለጋ የሆነውን ጦራቸውን
ላለማስጨረስም ብለው ይሆናል። በማንኛው እንደሆነ አይታወቅ እንጂ የስንቅ ማለቅ ምክንያት ሊሆን
አይችልም። የቴዎድሮስ ሚስት እቴጌ ጥሩነሽም ለመዋጋት ተሰልፈው ይጠብቋቸው ስለ ነበርም
አቅማቸውን ገምተውም ይሆናል።
ምኒልክ ኢትዮጵያን አጠቃለው ለመያዝ ቢያስቡም ነገሩን ሁሉ ሰላማዊ ሰው እየመሰሉ በሰላም
ለመጨረስ ፈለጉ። ሠራዊታቸውም እንዳይጐዳባቸና እንዳይወድቁ አቅማቸውን እያመዛዘኑ መኖር ጀመሩ።
ምኒልክ የሸዋ ንጉሥ ሆነው ከእንግሊዞች ጋር ወዳጅነት መሥርተው ነበርና እንግሊዞች አጤ ቴዎድሮስን
ለመውጋትና እሥረኞቻቸውን ለማስለቀቅ ወደ ኢትዮጵያ ለመምጣት ባሰቡበት ጊዜ ምኒልክን ከጐናቸው
እንዲሰለፉ ጠይቀዋቸው ነበር። ምኒልክም እንግሊዞችን ቢረዱ አጤ ቴዎድሮስ ያሸንፉ እንደሆነ
እንደሚወጓቸው ስላወቁና እንግሊዞችም ቢያሸንፉ ከደጃች ካሣ (በኋላ አጼ ዮሐንስ) ጋር የጠበቀ
የወዳጅነት ውል እንግሊዞች ተዋውለው ስለነበር እንግሊዞች ከካሣ ጋር ሆነው ይወጉኛል በማለት
ለሁለቱም ወገኖች ወዳጅ መስለው በዝምታ ቆዩ። በተደጋጋሚ ከእንግሊዝ መንግሥት ለተላከባቸው
መልክትም “….የምትመጡት ኢትዮጵያን አስገብሮ ለመያዝ ከሆነ በነገራችሁ አልስማማም።…” የሚል
መልስ ብቻ ላኩ።
በኤደን የእንግሊዝ ቅኝ ገዥም ለምኒልክ ደብዳቤ ሲመልስ “….እኛ ኢትዮጵያን ለመውረር
አንመጣም። በግዛታችን ሥር ለመደባለቅም አይደለም። ወደ ኢትዮጵያ የምንዘምተው ቴዎድሮስን
ያሠሩባቸን ወንድሞቻችንን ለማስፈታት ነው። አጤ ቴዎድርስ ወደ ሸዋ ቢሸሹ ወይም የሸዋው የርሶ
መንግሥት

ቢረዳቸው ግን የኛ ወታደሮች የሸዋን ወሰን አልፈው የሚዘልቁ መሆናቸውን ግን የኛ

ወታደሮች የሸዋን ወሰን አልፈው የሚዘልቁ መሆናቸውን ይወቁት….” በማለት ጻፉላቸው። ይህ ደብዳቤ
ጉለሌሞ ማሳያ እጅ በደረሳቸው በሣምንቱ ምኒልክ ወደ ወሎ ሄደው ከወሎዋ ገዢ ከወይዘሮ ወርቂት ጋር
ወረሂመኑ ላይ ንግግር በማድረግ ቆዩ። በዚያም እንዳሉ ወደ ኢትዮጵያ የዘመተው የእንግሊዝ ጦር አዛዥ
የነበረው ናፒር “….ሊረዱን ስለመጡ እናመሰግናለን። አሁንም በምንደርስበት ጊዜ ጦርዎን ወደ መቅደላ
እንዲያስጠጉ ይሁን” ብሎ መልክተኛ ላከባቸው። ምኒልክ ግን ለተላከው መልክተኛ “ፋሲካ ስለደረሰ
ለፋሲካ የምውለው አገሬ ነው” የሚል መልስ ሰጥተው ወደ ሸዋ ተመለሱ።

ናፒር ጦሩን እየመራ ኢትዮጵያ ከገባ በኋላ ከትግራዩ ገዥ ከደጃች ካሣ ጋር ስብሰባ አድርገው
ሲወያዩ ደጃች ካሣ ለእንግሊዝ ወታደር የሚሸጥ ቀለብ እያቀረቡ የእንግሊዝን ወታደር በሰላም ካሳለፉ
ከመቅደላ መልስ የጦር መሣሪያ እንደሚሰጥ ቃል ገባላቸው። በዚህ ስምምነት መሠረት እንግሊዞች
መቅደላ ዘምተው እስረኞቻቸውን አስፈትተው ሲመለሱ 12 መድፍ 280 የመድፍ ጥይት 900 ጠመንጃ
349.000 የጠመንጃ ጥይት 3.200 የሽጉጥ ጥይት ለደጃች ካሣ ሰጡዋቸው። ይህንንም ስጦታ ምኒልክ
በሰሙ ጊዜ እንግሊዞች ላይ ቂም ያዙ። ለራሳቸው የጦር መሣሪያ እንዲሰጣቸው ወደናፒር መልክተኛ
ላኩ። ናፒርም “….የፈታናቸው እስራኞቻችሁ ይበቃሉ። በቴዎድሮስ እጅ ታስረው የነበሩትን የሸዋን
መኳንንት ከዘመዶችዎም ዳርጌን ጭምር ፈትተን ልከንልዎታል” የሚል መልስ ላከላቸው።
በእንግሊዞች መልስ የተናደዱት ምኒልክ ከኢጣሊያኖችና ከፈረንሣዮች ጋር በመዋዋል የጦር
መሣሪያ ወደ ሸዋ ማስገባት ጀመሩ። አጤ ቴዎድሮስ ከሞቱ በኋላ ሥልጣን የያዙት ዋግሹም ጐበዜ ንጉሠ
ነገሥት ተክለ ጊዮርጊስ ተብለው ነገሡ። አሁን ትግሉ ከቴዎድሮስ ጋር መሆኑ ቀርቶ ወደ ተክለ ጊዮርጊስ
ዞረ።
አጤ ተክለ ጊዮርጊስ ሸዋን ለመውጋት በ1861 ዓ.ም በመስከረም ወር ጨጨሆ በርን አልፈው
ዘቢጥ ላይ ሠፈሩ። ግብሬን ይዘህ ግባ ብለው ወደ ሸዋው ምኒልክ ላኩ። ምኒልክም መኳንንቱን ሰብስበው
እንዋጋ ወይስ እንገብር ብለው ምክር ጠየቁ። እንዲያው ለይስሙላ የቀረበ እንጂ ምኒልክ ያንጊዜም ተክለ
ጊዮርጊስን የመውጋት አቅም አልነበራቸውም። መርድ ደጃዝማች ኃይሌና መሸሻ ሰይፉ የምኒልክ
ተቃዋሚ በመሆን ገና አልገበሩላቸውም። የሸዋም ሕዝብ ተከፍሎ ከእነሱ ጋር ነው። ከዚህም ሌላ የሸዋ
ኦሮሞዎች እስከ ደብረብርሃን ድረስ እየሔዱ እየዘረፉና እየገደሉ ያስቸገሩትን እንኳ የምንልክን
ለተሰብሰበው ጉባኤ መገበሩ እንደሚሻል አስረድተው ለግብር የሚሆን ብዙ ፈረስና በቅሎ በጐበና ዳጨ
እጅ አድርገው የተክለ ጊዮርጊስን ግብር ዘቢጥ ድረስ ላኩ። አጤ ተክለ ጊዮርጊስም በደስታ ግብራቸውን
ተቀብለው ተመለሱ። የትግራዩ ደጃች ካሣ (በኋላ ዮሐንስ) ለአጤ ተክለ ጊዮርጊስ አልገብርም ብለው
በሚዋጉበት

ጊዜ

ምኒልክ

በበጌምድርና

በወሎ

እየተዘዋወሩ

የዘመኑን

ባለጉልበታሞችና

በጋብቻ

የተሳሰሩትን ዘመዳሞች ውጊያ ያዳምጡ ጀመር። የሁለቱ ተዋጊዎች መዳከም ለምኒልክ ጉልበት ማበጀት
ይረዳ ስለነበር ነው። በጦርነቱም ደጃአች ካሣ ድል ስላደረጉ ጥር 13 ቀን 1864 ዓ.ም በአክሱም ጽዮን
ነገሡ።
ምኒልክ ወደ ጐንደር በሄዱበት ጊዜ በእጃቸው የነበረው ወሎ ከድቶ በአባዋጠው ተያዘ።
ምኒልክም ለሁለተኛ ጊዜ ወደ ወሎ ዘምተው ይማሙን አባዋጠውን መስቀላ በር ላይ ተዋግተው ድል
አደረጉት። ከጦርነቱ ቦታ ሸሽቶ ያመለጠው አባ ዋጠውም ይማሩኝ ብሎ ወደ ምኒልክ ላከ። ምኒልክም
በዚያ ጠላት በበዛበት ዘመን ወዳጅ ማብዛቱ ይጠቅም ስለነበር ከነእናቱ እንዲገባ ምሬአችኋለሁና ግቡ
ብለው ላኩባቸው። አባ ዋጠውም ከእናቱ ከወይዘሮ መስታወት ጋር ለምኒልክ ሊገብሩ ታርቀው ገቡ።
ምኒልክም ሁለቱንም ሸልመው ልጁን ከአባቱ አገር ሾመው ደስ አሰኝተው ሰደዱት።
አጤ ዮሐንስ ከነገሡ በኋላ ምኒልክ በ1868 ዓ.ም ከወሎ ተነሥተው ከውና ከተማቸው ልቼ ገቡ።
በዚህ ጊዜ በቀረበው የክረምት ወራት ምክንያት ንጉሥ ምኒልክ ከሸዋ የማይመለሱ መስሎት አባዋጠው

ወሎን በሙሉ አስከዳባቸው። ምኒልክም እንደገና ወደ ወሎ ተመልሰው ሰኔ 29 ቀን የጁ ላይ ካባ ዋጠው
ተዋግተው ድል አደረጉ። ተማራኪውን አባዋጠውን አስረው ለየጁ ደጃች ወሌን ሾመው ወረኢሉ ገቡ።
አጤ ተክለ ጊዮርጊስና ደጃች ካሣ ተዋግተው ተክለጊዮርጊስ በቀላሉ በመሸነፋቸው የምኒልክ
ሠራዊት ተደናግጧል። ካሣም በነበራቸው መሣሪያና ወታደር ላይ ከተክለጊዮርጊስ የማረኩት መሣሪያና
የገባላቸው ወታደር በመብዛቱ ምኒልክ በነገሩ ያስቡት ጀመር። አጤ ዮሐንስም ቢሆኑ በጌምድርንና
ጐጃምን ከያዙ በኋላ ወደ ሸዋ ለመዝመት አስበው ነበር። ግን ንጉሥ ምኒልክ ብዙ ፈረሰኛ ሠራዊት
ከመሣሪያ ጋር ስለነበራቸው ለጥቂት ጊዜ ጉዳዩን ቸል ብለው የምኒልክ ኃይል የሚዳከምበትን ዘዴ
ይፈጥሩ ጀመር።
የዮሐንስ ንጉሥ ነገሥት መባል በውጭም ሆነ በውስጥ ያለውን ይዞታቸውን (ፖለቲካ)
እንዳበላሸባቸው ምኒልክ ገብቷቸዋል። የሚያዋጣው መንገድ ሠራዊት ማብዛት መሆኑን አውቀው ሰበካ
ያዙ። በዋና ከተማቸው በልቼም ለሶስት ቀን የቶየ ግብር አግብተው ሕዝቡን አስደሰቱት። ስለዚያ ግብር
ሁኔታ ማሳዣ ሲጽፉ “….የተሠራው አዳራሽ ትልቅ ነበር።….በአዳራሹም ለምግብ ማቅረቢያ 150
ረጃጅም ገበታ ተዘርግቶ ነበር። ወታደር ሲቢል መኳንንት ቄስ የልቼና ያካባቢዋ ታላላቅ ሰዎች ሁሉ
ተጠርተው ነበር። ከጐጃም ከጐንደር ከትግራይና ከመላው ኢትዮጵያ ታላላቅ ሰዎች መጥተው ነበር።
አንድ የቤተ መንግሥቱ ሰው እንደ ነገረኝ ንጉሥ ምኒልክ ለዚያ ግብር 15.000 ማርትሬዚያ ብር ወጪ
አድርገዋል። በዚህ ዘመን ይህ ገንዘብ በጣም ብዙ ነው። ምኒልክም በግብሩ ላይ ለሚወዷቸው ሰዎች
ሲያጫውቱ።….ካሣ….ተክለጊዮርጊስን በመድፍ አሸነፈ። እኔ ደግሞ እሱን በብር በጠጅና በብርንዶ
እዋጋዋለሁ። በዚህም ደግሞ እንደማሸንፍ እርግጠኛ ነኝ….ብለዋል….” በማለት ጽፈዋል።
ምኒልክ እንዳሉት በጠጅና በብርንዶአቸው (ጥሬ ሥጋ) እየተወደዱ ሄዱ። ሌላም የመወደጃ ዘዴ
ነበራቸው። አጤ ዮሐንስ በኢትዮጵያ ውስጥ የእስልምና ሃይማኖት እንዳይኖርና ያሉትም ሰዎች
እንዲጠመቁ ብለው ሲያውጁ ምኒልክ የዚያን ተቃራኒ ፈጠሩ። አባዋጠውን ድል ካደረጉ በኋላ የወሎን
ኢማም መሐመድ አሊን (በኋላ ሚካኤል) ለወሎ ገዢ አድርገው ሾሙ። በዚህ ሹመት ጊዜም ምኒልክ
ለኢማም መሐመድ አሊ ደስታ ታላቅ ግብር አዘጋጁ። ይህን ግብር መዘጋጀት የሰማው ክርስቲያኑ
ሠራዊታቸው ከእስላም ጋር አብረን ልንበላ ነውን እያሉ አጉረመረሙ። ምኒልክም መኳንንቶቻቸውን
ሰብስበው “….የወሎ ሰው ዛሬ እስላም ቢሆንም እስከ ዓመት ባይሆንም እስከ ሁለት ዓመት በጥምቀት
በቁርባን ያሚተባበሩን ወንድሞቻን ናቸው። እግዚአብሔር አሁን የሰጠንን ዓለም አብረውን የሚገዙ
በኋላም በርሱ ቸርነት መንግሥተ ሰማያት አብረውን የሚገቡ ናቸውና አትጥሉብ። እናንተ ፍሪዳውን
እያቀረባችሁ ስጧቸው። እነዚያ እያረዱ ይብሉ። የወሎን ሰው በትህትና በፍቅር እየሳብሁ አሁን ለዚህ
ዓለም ግዛት በኋላም ለክርስቶስ ቸርነት ለመንግሥተ ሰማያት ለማብቃት ነው እንጂ ለመዝረፍ ለማጥፋት
አልመጣሁም። አሁንም ልጆቼ ከቤታችን እስላም ገባበት ብላችሁ አትጠየፉ።…. ዘወትር አሳቤ በጐ ነበር
ነውና አትከፉ። ሳሳድጋችሁ ስሾማችሁ ስሰጣችሁ አላሳፈርኳችሁምና እናንተም እንግዳዬን በመሸኘት
አታሳፍሩኝ….” ብለው መከረው አዘዙ። ሠራዊቱም ደስ ብሎት እንደታዘዘው አደረገ።

በግብሩ ጊዜ በአዳራሹ ውስጥ ንጉሥ ምኒልክና መሐመድ አሊ በአንድነት ተቀምጠው ለሕዝቡ
ታዩ። ሕዝቡ ክርስቲያኑን ምኒልክና እስላሙ መሐመድ አሊ አብረው ተቀምጠው ሲበሉ በማየቱ ተደነቁ።
በዚያን ዘመን እስላምና ክርስቲያን ባንድ መሆን እንደታላቅ ኃጢአት ይቆጠር ነበር። ሲበላ ሲጠጣ ከርሞ
ግብሩ ካለቀ በኋላ አዋጅ ተነገረ። “ከዋያት እስከ በሽሎ ከአባይ እስከ አዘሎ ለልጄ ለይማም መሐመድ
ሰጥቻለሁ” ብለው አዋጅ አስነግረው ተሰነባበቱ ይህን የተመለከተው የወሎ ሕዝብ በፍቅር አሜን ብሎ
ለምኒልክ ገበረ።
በ1868 ዓ.ም በግብፅ ጦር በአስመራ በኩል በገፉ ጊዜ አጤ ዮሐንስ ክተት ሲያውጁ
“….ክርስቲያን

የሆንክ

ሁሉ

ቄሶች

ጭምር

ወደመጣው

ጠላት

እንድትዘምቱና

እስላሞችን

እንድታጠፉ።….” በማለታቸው በወሎም ሆነ በሌላ ቦታ ያለው የእስልምና ሃይማኖት ተከታይ ዮሐንስን
እየጠላ ምኒልክን ወደደ።
ምኒልክ በሰው ቢደራጁም አጤ ዮሐንስ ደግሞ በመሣሪያ በኩል እየደረጁ ሄዱ። ዮሐንስ ጉንዲት
ላይ ከግብጾች ጋር ባደረጉት ጦርነት 2.500 ጠመንጃና 20.000 ብር ማረኩ። ይህን የሰሙት ምኒልክ
“እንኳን ደስ አለዎት” ብለው አንድ መቶ ፈረስ ስጦታ ለአጤ ዮሐንስ ላኩላቸው። እንደገና አጤ ዮሐንስ
ጉርአ ላይ ባደረጉት ጦርነት 13.000 ያህል ጠመንጃ 16 መድፍና እጅግ በጣም ብዙ ጥይት ማረኩ።
በዚህ ጊዜ ጉሌልሞ ማሳዣ እንደፃፉት “….የምኒልክ ፕላንና ተስፋ እንደ ጭስ በኖ ጠፋ….”
በአሁኑ ሰዓት ምኒልክ የነበራቸው ወታደር በቁጥር 40.000 ይሁን እንጂ የያዘው መሣሪያ አሮጌና
አይነቱም የተለየ ነበር። ምኒልክ አባ ሚካኤልን ከፈረንጆች ጋር አድርገው ወደ ፈረንሣይና ኢጣሊና
ስለመሣሪያ ሽያጭ እንዲነጋገሩ ላኩዋቸው። የኢጣሊኑ ንጉሥ ዳግማዊ አማኑኤል መልክተኞቹን ተቀብለው
በጉዳዩ እናስብበታለን በሚል መልስ አሰናበቱዋቸው። እነአባ ሚካኤልም ሮም ውስጥ ካለው የኢጣሊያ
የጂኦግራፊ ማኅበር ጋር ተገናኝተው ስለ ምኒልክ በመንገር ፍላጎታቸውን አስረዱ። ማኅበሩም ወደ
ኢኳቶሪያል አፍሪካ አንድ ቡድን ለመላክ በማሰቡ ሁሉንም ነገር በሸዋ ለመጨረስ ተስፋ ሰጠ። በዚህ
መሀል አሌክሳንድሪያ የነበረው ፒየር አርኑክስ እና ሌሎችም ወደ ሸዋ መጥተው ከምኒልክ ተገናኙ።
እነኚህን አዲስ መጤዎች ወታደሮቻቸውን እንዲያሰለጥኑላቸው ምንኒልክ ጠየቁ። አርኑክስም
አንድ መቶ የሚሆኑ ወታደሮችን አሰልጥኖ ካርባይን አሲዞ በማሰለፍ ሰልፉን ለምኒልክ አሳየ። ምኒልክም
ሰልፉን ካዩ በኋላ “….እንዲህ ያሉ አስር ሺህ ወታደሮች ቢኖሩኝ ኖሮ….” ሲሉ የሰማው አርኑክስ
መሣሪያ ለማግኘትም ሆነ ለማሰልጠን ጉዳዩ ቀላል መሆኑን ለምኒልክ አስረዳ።
አርኑክስ ሰኔ 29 ቀን 1868 ዓ.ም 100.940 የፈረንሣይ ፍራንክ የሚያወጣ ዕቃ ይዞ በለውጡ
የጦር መሣሪያ ለመግዛት ከሸዋ ተነሳ። ይህን የሰሙት አጤ ዮሐንስ የአርኑክስን ጉዞ ለማሰናከል የምሥ ጢር
መልእክተኛ ልከው ዘይላ ላይ የዘይላው ገዥ አባቡርቃ የአርኑክስን ዕቃ ወረሰው። ዕቃው እንደተወረሰ እነ
አባ ሚካኤል ሮም ከተማ ውስጥ ያነጋገሩት የጂኦግራፊያ ማኅበር በማርቼዚ ኦራዚዮ አንቲኖሪ የሚመራ
ቡድን ወደ ሸዋ ልኮ ማኅበር ጋር የተገናኙ። የመሣሪያ ማግኘቱ ጉዳይ በእንዲህ ያለ ሁኔታ ላይ እንዳለ

አጤ ዮሐንስ የምኒልክን ሰዎች ለማስከዳት ማባበልና መሻረክ ጀመሩ። ከእነኚህም አንደኛዋ ለንጉሥ
ምኒልክ እንደ ሚስት የነበሩት ወይዘሮ ባፈና ነበሩ።
ወይዘሮ ባፈና ቆንጆ ይሁኑ እንጂ ለምኒልክ ሚስትነት የሚገቡ አልነበሩም። ባፈና ምኒልክን
የእናት ያህል በዕድሜ ይበልጡዋቸዋል። ወይዘሮ ባፈና በሸዋ የቴዎድሮስ ሹም የነበሩት መርድ አዝማች
አቦዬን አፈ ንጉሥ መድኅኔንና ሌላም ባል አግብትው ከፈቱ በኋላ ምኒልክ በ1858 ዓ.ም በወዳጅነት
ያዙ። ወይዘሮ ባፈና ምኒልክን ከያዙ በኋላ ወንድ ልጆቻቸውን ደህና ደህና ቦታ አስያዙ። ከሴት
ልጆቻቸው አንዲቷን ለምኒልክ ቱርክ ፓሻ (የጠመንጃ ያዥ አዛዥ) ሲድሩ ሌላዋን ደግሞ ለመሸሻ ሰይፉ
ለምኒልክ አጐት ልጅ አጭተዋት ነበር። ባፈና ከልጆቻቸው አንዱ በሸዋ እንዲነግስ ወይም የነገሰውን
በሴት ልጃቸው ለማጥመድ ይፈልጉ ነበር።
አጤ ዮሐንስና ወይዘሮ ባፈና ጥሩ ምሥ ጢራዊ ወዳጅነት መስርተዋል። ከአጤ ዮሐንስ የጠበቀ
ወዳጅነት በመመሥረታቸውም ዘዴዎቻን ለውጠው ያን ጊዜ አለሁ ይል የነበረውና በምኒልክ ዘንድ
የሚወለደው ለዘውድም ቅርብ የሆነው መሸሻ ሰይፉ ስለነበር ወይዘሮ ባፈና “ባርያ ብሎ መሸሻ ሰደበኝ”
ብለው ከምኒልክ አጣሉት። ምናልባት ሥልጣን የያዘ እንደሆነ ብለው እጮኛ አድርገውለት የነበረችውን
ልጃቸውንም ለሌላ ለመስጠት ወሰኑ።
መሸሻንም ምኒልክ ተቀየሙዋቸው። ከሹመታቸውም ስለሻሩዋቸው ወደደጃች ጐበና ዘንድ ሄደው
ተቀመጡ። ሰው ይወዳቸው ስለ ነበር ብዙ ተከታይ አገኙ። መሸአ ለአጐታቸው ለደጃች ዳርጌ ነግረው
በእሳቸውና በባፈና መሀል ያለው ጉዳይ በዳኝነት እንዲታይላቸው ጠየቁ። የሁለቱን ጉዳይ እንዲያጣራ
የተሰየመው ጉባኤ መሸሻ ምንም ጥፋት እንዳላጠፋ ወሰነላቸው። ባፈናም በውሳኔው ሳይስማሙ ምኒልክን
ለምነው መሸአ እንዲታሰርላቸው ስለወሰኑ ታህሳስ 5 ቀን 1869 ዓ.ም መሸሻ ለአርጐባው ገዥ ተሰጥተው
ታሠሩና ወደ ጉንጮ ተላኩ። ምኒልክም ለሴት ብለው አጉል ፍርድ በመፍረዳቸው ሠራዊታቸው ሁሉ
ታዘባቸው።
አጤ ምኒልክ ወደ በጌምድር ሄደው ሳለ ወይዘሮ ባፈና መርድ አዝማች ኃይለ ሚካኤልን
በመግፋት እንዲሸፍቱ አደረጉ። ምኒልክ ወደ በጌምድር ከመሄዳቸው በፊት ታህሣስ 7 ቀን ደጃች
ገርማሜ የሸዋ እንደራሴ እንዲሆኑ ሾመዋቸው ነበር። የምኒልክ መራቅ ያዩት በባፈና የተገፋፉት መርዕድ
አዝማች ኃይለ ሚካኤል አንኮበር ገብተው ራሳቸውን ንጉሠ ሸዋ ብለው ሾሙ። የሸዋው እንደራሴም
ደጃዝማች ገርማሜ መርድ አዝማች ኃይለሚካኤልን አዛዥ ወልደ ጻዲቅ እንዲዋጉዋቸው 50 ወታደሮችና
የራሳቸው 200 ወታደሮች ከጥቂት ፈረሰኞች ጋር ይዘው ዘምተው ሚያዝያ 24 ቀን 1869 ዓ.ም ጋራቤላ
ላይ ተጋጥመው የአዛዥ ወልደጻዲቅ ጥቂት ወታደሮች በመርድ አዝማች ኃይለሚካኤል ወታደሮች
ተውጠው ድል ሆኑ። አዛዥ ወልደጻዲቅ ለጥቂት ሲያመልጡ የምኒልክ ወታደር አሰልጣኝ የነበረው
ፖቲየር በጦርነቱ ላይ ተገደለ።

መርድ አዝማች ኃይለሚካኤልም ወደ አንኮበር ተመልሰው በአል አደረጉ። የሸዋ መኳንንትም
እከተማቸው ድረስ እየመጣ ግብር እንዲገብር አዋጅ ነገሩ። እንደራሴው ደጃች ገርማሜም የአዛዥ ወልደጻዲቅን
ድል መሆን እንደሰሙ በፍጥነት ወደ አንኮበር ገሰገሱ። መርድ አዝማች ኃይለሚካኤልም ሚጣቅ አፋፍ ላይ
ይጠባበቁ ነበርና ሁለቱ ወገኖች ተጋጥመው ጦርነቱ ተጀመረ። በጦርነቱም ከሁለቱም ወገን ብዙ ሰው አለቀ። በጦር
መሣሪያ ካለቀው ይልቅ ገደል እየገባ የሞተው ይበልጣል። መርድ አዝማች ኃይለሚካኤልም ቆስለው ተያዙ
በሰንሰለት ታስረው ወደ እነዋሪ ተላኩ።
ወይዘሮ ባፈና በዚህ በኩል ያለው ውጥናቸው እንደፈረሰ ሲያውቁ ሌላ ብልሃት ፈጠሩ። “በሸዋ ውስጥ
የተነሳውን ብጥብጥ ደህና ገዥ በማጣቱ ስለሆነ እንደራሴነቱን ለኔ ሰጥተውኝ እርስዎ እስቲ መለሱ እኔ
ላስተዳድረው” ብለው ምኒልክን በደብዳቤ ለመኑ። ምኒልክም በፊት የሾሟቸው ደጃች ገርማሜ እንዲያስተዳድሩ
በማለት የባፈናን ጥያቄ አልቀበል አሉ። ባፈናም እየደጋገሙ በመወትወት ስላስቸገሩ ምኒልክ የሸዋ እንደራሴነቱን
ይህንኑ መሾማቸውን ለደጃች ገርማሜና ለአዛዥ ወልደጻዲቅ ቢገልፁላቸው ሁለቱም ሹማምንት የባፈናን መሾም
አናውቅም አሉ። ባፈናም በማህተም አትመው ላኩላቸው። ከዚህ በኋላ ደጃች ገርማሜ የሸዋ እንደራሴነት
ሥልጣናቸውን ለቀው በባፈና ሥር ዋሉ።
ወይዘሮ ባፈና የሸዋ እንደራሴነት

ሥልጣናቸውን እንደያዙ የመጀመሪያ ሥራቸው ያደረጉት ብዙ ሰው

የሚወደውን እስረኛውን መሸሻ ሰይፉን በነፃ መልቀቅ ነበር። መሸሻ ሰይፉ ከእስር እንደተለቀቁ ባፈና በመሸሻ
ሠራዊት እንዳይዋጡ ስለሰጉ መጀመሪያ ያጩላቸውን ልጃቸውን ለመሸሻ ዳሩላቸው። ወይዘሮ ባፈና መሸሻ ሰይፉን
በሴት ልጃቸው ከያዙ በኋላ በታሞ በአንኮበር በልቼና በፍቅር ግንብ ያለውን የጦር መሣሪያና ምሽግ ሁሉ
በቁጥጥራቸው ሥር አደረጉ።
መሸሻ ሰይፉም ታሞ ከሚባለው ቦታ መሽገው ወታደር መሰብሰብ ጀመሩ። የሸዋን መበጣበጥ የሰሙት
የወሎን መሐመድ አሊም ከምኒልክ ጉያ ወጥተው የምኒልክን ከተማ ወረይሉን አቃጥለው ሸፈቱ። ይህን ሁሉ
ምኒልክ ጐጃም ላይ ሆነው ሰሙ። እንደሰሙ መሸሻ ሰይፉ ካለበት እንዳይወጣና አገር እንዳይዘርፍ ወታደርም
እንዳይሰበስብ በፍቅር ግንብ በኩል ዳርጌን በዶባ በኩል ደጃች ወልደሚካኤልን አዝዘው ተከበው እንዲቀመጡ
አደረጉ።
መሸሻ ሰይፉን ካስከበቡ በኋላ ሐምሌ 2 ቀን መሐመድ አሊን ለመያዝ ወደ ወሎ ዘመቱ። ወረኢሉ
ሲደርሱ መሐመድ አሊ (በኋላ ንጉሥ ሚካኤል) ሸሹ። የምኒልክ ሠራዊትም እያባረረ በመሐመድ ሠራዊት ላይ
ጉዳት ቢያደርስም መሀመድ አመለጡ። ምኒልክም ወደ ወረኢሉ ተመልሰው የፈረሰ ከተማቸውን በማሠራት ላይ
እንዳሉ የእናታቸውን የወይዘሮ እጅጋየሁን ሞት ተረዱ። ከዚህ በኋላ ወደ ሸዋ ተመልሰው ልቼ ከተማቸው ገቡ።
ወይዘሮ እጅጋየሁ የሞቱት ነሐሴ 21 ቀን 1869 ዓ.ም ነው።
ምኒልክ ሸዋ እንደተመለሱ ጠላት እንደበዛባቸው አወቁ። የጐጃሙ ራስ አዳል ምኒልክን እንዲወጉ በአጤ
ዮሐንስ ቢታዘዙ “እርስዎ ካልረዱኝ ብቻዬን ልወጋው አልችልም” ብለው ለአጤ ዮሐንስ በመመለሳቸው አጤ
ዮሐንስ ራስ አዳልን ለመርዳት ወደ ጐጃም ተጉዘዋል። የወሎው ወዳጃቸውና ገብረው የነበሩት ኢማም መሐመድ
ለአጤ ዮሐንስ ለመግባት ሸፍተው በአሁኑ ጊዜ መስቀላ ላይ ምሽጋቸውን አጠናክረው ሠራዊት ሰብስበዋል። የንጉሥ
ሳህለ ሥላሴ የልጅ ልጅ መሸሻ ሰይፉ በሸዋ እንደሸፈቱ ናቸው። አጤ ዮሐንስም የምኒልክን ታማኝ ደጃች ወሌን
ማባበል ጀምረዋል። አጤ ዮሐንስ የምኒልክን ታማኝ ደጃች ወሌን ማባበል ጀምረዋል። አጤ ዮሐንስ ደጃች ወሌ
ወደ እሳቸው ቢገቡ “ከጨጨሆ በላይ ያለውን አገር እሰጥሃለሁና ወደኔ ና። እኔ እሻልሃለሁ” ብለው ላኩ። ደጃች

ወሌም ክረምቱ ጠብቶ በጋው ሲወጣ እመጣለሁ እያሉ ቆዩ። አጤ ዮሐንስም የማታለያ ቃል መሆኑን ባወቁ ጊዜ
ከደብረ ታቦር ተነስተው ወደ ጨጨሆ ተጓዙ። በዚህም ጊዜ የየጁ ሰው በሙሉ የዮሐንስን ጦር በመፍራት ከደጃች
ወሌ ጋር ተነስቶ ወደሸዋ ተሰደደ።
ይህን ሁሉ የተመለከቱት ምኒልክ ሁሉን ጊዜ መግጠም እንደማያዋጣቸው አውቀው ወዳጅ ማብዛትና
የሰላም መንገድ ይፈልጉ ጀመር። የደብረ ሊባኖስ የጀር የዜና ማርቆስን መነኮሳት የመሸሻ ሰይፉ አስተማሪ የነበሩትን
አባ ማሳያን ጨምረው ነገሩ በሰላም ጨርሰው እንዲያታርቋቸው ወደ መሸሻ ሰይፉ ላኩዋቸው መሸሻ ሰይፉም
ታርቀው ሲገቡ ምኒልክ ደጃዝማችነት ማዕረግ ግዛት ሰጥተው ሾሙዋቸው። ይህን ሁሉ መያዝ ያመጡባቸውን
ባፈናንም የቁም እስር አድረጉዋቸው።
አጤ ዮሐንስ ከባፈና ጋር ያደረጉት ንግግር ሁሉ በባፈና መያዝ ምክንያት መፍረሱን ስላወቁና ራስ ወሌም
አምልጠው ሸዋ ስለገቡ በጌምድርን ትተው መሐመድ አሊን ለመርዳት በጥር ወር ወሎ ገቡ ከዚህም ከመሐመድ
አሊ ጋር በመሆን ወደ ሸዋ ጉዞ ሲጀምሩ በረሃ የነበሩት መነኮሳት አባ ገብረጻዲቅና አባ አኑን የሚባሉ ወደ ንጉሥ
ምኒልክ መጡ። እነኚህም መነኮሳት ከአጤ ዮሐንስ ጋር እንዲታረቁ ምኒልክን ለመኑዋቸው። ምኒልክም “….እርቅ
እምቢ ብዬ የክርስቲያን ደም በከንቱ አላፈስም። አጤ ዮሐንስ ግን እርቅ አልፈልግም ያሉ እንደሆነ እግዚአብሔር
ለተገፉ ይርዳ….” ብለው መነኮሳቱ ደክመው ነበርና በቅሎ ሰጥተው እንደ አሽከር ጨምረው በሳይንት በኩል ወደ
አጤ ዮሐንስ ሰደዱዋቸው።
እነዚህም መነኮሳት ኅዳር 27 ቀን ከአጤ ዮሐንስ ሠፈር ቀበሮ ሜዳ ደረሱ። ከአጤ ዮሐንስም ዘንድ
ገብተው ደም ሳይፋሰስ ከምኒልክ ጋር እንዲታረቁ ለመኑዋቸው። አጤ ዮሐንስም በእርቁ ተስማምተው በጅሮንድ
ለውጤን ከመነኮሳቱ ጋር አድርገው ወደ ምኒልክ ላኩዋቸው። መልክተኞቹም ታህሳስ 12 ቀን 1870 ዓ.ም ምኒልክ
ሠፍረውበት ከነበረው ጋርዳ ከተባለው ቦታ ከምኒልክ ጋር ተገናኙ። ለእርቅ ከምኒልክ ወገን የተመረጡት ፊታውራሪ
ናደው ነበሩና ከምኒልክ በኩል ያለውን የእርቅ ድርድር ይዘው ወደ አጤ ዮሐንስ ዘንድ ሄዱ።
በእርቁ ድርድር አጤ ዮሐንስ ከበሽሎ ወዲህ ያለውን አገር በሙሉ ለምኒልክ እንዲለቁ ነበርና ይህ ሐሳብ
ቢቀርብላቸው አጤ ዮሐንስ “….መልቀቁን ከበሽሎ ወዲያ ያለውን አገር እሺ እለቃለሁ። ነገር ግን ለማንኛውም
ቢሆን ተገናኝተን ቃል በቃል ካልተጋገርን እርቁ አይጸናምና ይህንንኑ ንገሩት” ብለው በጅሮንድ ለውጤንና
ፊታውራሪ ናደውን መልሰው ሰደዱዋቸው። አጤ ዮሐንስ እኔን ለመገናኘት ምኒልክ አይወጡም ብለው ይጠራጠሩ
ነበርና በጅሮንድ ለውጤን ከሰደዱት በኋላ በየካቲት ወር በ1970 ዓ.ም ተከታትለው መጥተው መንዝ ደረሱ።
የአጤ ዮሐንስ ጉዞ የጐጃሙን ራስ አዳልንና የወሎን መሐመድ አሊን ግንባር ቀደም መሪ በማድረግ ነበርና
ቀኝና ግራ እየወረሩ የሕዝቡን ከብት እየማረኩ መጡ። ወደራ ላይ በሰፈሩበት ቀን የወይዘሮ እትሞች ሆኖን ከተማ
ስላድንጋይን አቃጠሉት።
ምኒልክ እርቅ መታረቁን ቢፈልጉም አጤ ዮሐንስ ግን እንታረቅ እያሉ ወደፊት እየገፉ በመምጣታቸው
ምኒልክ ተናደዱ። አንጐለላ ላይም ሠራዊታቸውን ሁሉ ሰብስበው በማሰለፍ የወታደራቸውን ብዛትና ጥራት
አይተው አሳዩ። በዚያም ቀን የሸዋ መኳንንቶች ሲፎክሩ ለአምስት ስናድር እገሌ ተዋሰኝ ለአሥር ስናድር እከሌ
ተዋሰኝ እያሉ ይናገሩ ነበር።
ስናድር ጠመንጃ አመጣለሁ እያሉ ሸዋዎች መፎከራቸው ከዚያ አስቀድሞ በንጉሥ ምኒልክ ሠራዊት እጅ
የነበረው ጠመንጃ በባሩድና በጨርቅ እየተደቀደቀ በከምሱር ወይም የሚተኮስ ነበር። በአጤ ዮሐንስ ሠራዊት እጅ

ያለው ግን በዘመኑ ማለፊያ የሚባለው ስናድር ጠመንጃ ነበር። ስናድር ጠመንጃ እየማረክን እናመጣለን ማለታቸውን
ነው።
ምኒልክ ግን አቅማቸውን ገምተው ከጦርነት ይልቅ እርቁን ፈልገው ነበርና ከአንኮበር አለቃ ስነ ጊይዮርጊስ
አለቃ ምላትን አለቃ እሴቱን ከሚጣቅ አለቃ ሐሤቱንና ሌሎቹንም መነኮሳት ጨምረው ወደ አጤ ዮሐንስ
ላኳቸው። ከነዚህም ሌሎችንም ሊቃውንቶች ከአጤ ዮሐንስ ጋራ ወደራ ላይ ተገናኝተው የዕርቁን ውል ተነጋግረው
ጨረሱ። ውሉም ሁለት ነገሮች ላይ ብቻ ያተኮረ ነበር። እንደኛው ንጉሥ ምኒልክ ወደ አጤ ዮሐንስ ሄደው
እንዳይገናኙ በአጤ ዮሐንስም ላይ ጠላት ቢነሣ ንጉሥ ምኒልክ የጦር አበጋዛቸውን የተላኩ መርዳት እንጂ ራሳቸው
ወደ ዘመቻ እንዳይሄዱ የሚል ነበር። ይህም በሁለቱ መሀል ምን ያህል መጠርጠር እንደነበር ያሳያል።
የንጉሥ ምኒልክ የአክስታቸው ልጅ የሆኑት በሻህ አቦዬ ብዙ ሰዎች ገድለው ብዙ ስናድርም ማርከው
እየፎከሩ ተመልሰው ነበርና ሸላዮች “ለአምስት ስናድር ለአስር ሲናድር ዋስ የጠራችሁ በሻህ አቦዬ ከፈለላችሁ።”
ብለው ገጠሙላቸው።
ከዚህም በኋላ አጤ ዮሐንስ የእርቁን ውል ለማጽናት ሲሉ “ከወንድሜ ከንጉሥ ምኒልክ ጋር ታርቄአለሁና
ከእንግዲህ ወዲህ አገር ያጠፋህ ከብት የዘረፈህ ወታደር ትቀጣለህ” የሚል አዋጅ ነገሩ። ወታደሩ ግን ያዋጁን ቃል
እምቢ ብሎ ከብት እየዘረፈ ሲመጣ ባዩት ጊዜ እያስያዙ በጠመንጃ አስደበደቡት። አንዳንዱንም እጁን ቁረጡት
ብለው ካዘዙ በኋላ ፊታውራሪ ናደው ለጊዜው በዚያው ነበሩና “ጃንሆይ ወታደር መብሉን እንጂ ሞቱን አያስብምና
በግርፋት ይቀጣ እንጂ መቆረጡን ይማሩት” ብለው አማልደው እየተገረፉ ተለቀቁ።
አጤ ዮሐንስም የእርቁን ነገር ጨርሰው ደብረ ሊባኖስ ለመሳለም ሔዱ። አጤ ዮሐንስ ወደ ደብረ ሊባኖስ
የሔዱት ከምንል ጋር በመላክተኛ ታርቀው እንጂ ተገናኝተው አልተጨዋወቱም ነበርና ተፀፅተው “….ተገናኝተን
ተነጋግረን በፍቅርና ባንድነት ብንኖር መልካም ነው።” ቃል ጽፈው መስቀልና ሥዕል ጨምረው በደጃዝማች
ዋህድና በመምህር ግርማ ሥላሴ እጅ ወደ ንጉሥ ምኒልክ ልከው ወደፊት ይጓዝ ጀመር።
የተላኩትም መልክተኞች ከደጃዝማች ጐበና ከደጃዝማች መንገሻ አቲከምና ከሊቀ ካህናት ኪዳነ ወልድ ጋር
ደብዳቤውን ለንጉሥ ምኒልክ ባስረከቡ ጊዜ “ከመኳንንቶቼ ጋር መክሬ ምላሹን እነግራችኋለሁ” ብለው
አሳደሩዋቸው። በማግሥቱ መልክተኞቹ እየተጠሩ ገብተው ከተመከሩ በኋላ “….አጤ ዮሐንስ በእኔ ላይ ክፉ ሥራ
ላይ ሰሩ የማሉና የተገዘቱ እንደሆነ ምላሹን ስትልኩብኝ ሔጄ አገኛቸዋለሁ” ብለው ለአጤ ዮሐንስ ባለወርቅ
አልጋና ባለወርቅ ወንበር ለእጨጌ ቴዎፍሎስም ባለወርቅ ወንበር ገጸ በረከት ጨምረው ሰደዱዋቸው።
አጤ ዮሐንስ ወደ ሸዋ የመጡት ንጉሥ ምኒልክ ለእኔ አይገብርም ብለው በመጠራጠር ነበር እንጅ
ከገበሩላቸው ኃይል ሥራ ለመሥራት አሳብ አልነበራቸውምና ንጉሥ ምኒልክ የጠየቁትን የመሀላ ቃል እሺ ብለው
ተቀበሉ። አጤ ምኒልክም የአጤ ዮሐንስን መልስ ከመጣላቸው በኋላ መጋቢት 12 ቀን ከልቼ ከተማ ተነስተው አጤ
ዮሐንስ ወዳሉበት ጉዞ ጀመሩና ጅጅጋ ላይ ተገናኙ። ጂጂጋ ኦጋዴን ያለው ሳይሆን በሸዋ ክፍለ ሀገር ሰላሌ ውስጥ
ያለቦታ ነው። የምኒልክን መምጣት አጤ ዮሐንስ እንደሰሙ ዋግሹም ብሩና ደጃዝማች ማሩ ደጃዝማች ተሰማና
ደጃዝማች ዋህድ ለመቀበልና አጅቦ ለመምጣት ተልከው ሄዱ። አጤ ዮሐንስም ልብስ መንግሥት ለብሰው ዘውድ
ጭነው በትረ መንግሥት ይዘው ወታደሩን ቀኝና ግራ አሰልፈው መድፍ እያስተኮሱ እምቢልታና መለከት እያስነፉ
በታላቅ ክብር ተቀበሏቸው። ከዚህም በኋላ ሁለቱም በባለወርቅ ዙፋን ተቀምጠው ቃል ለቃል እየተነጋገሩ ከቆዩ
በኋላ ምኒልክ ተሰናብተው ወደ ሠፈራቸው ተመለሱ። በማግሥቱ ተገናኝተው ወደራ ላይ የተደረገውን የእርቁን
ውል ተነጋግረው ጨረሱ። ከዚህ በኋላ በሁለቱም መካከል ትልቅ ደስታ ሆኖ ሰነበተ።

ምኒልክ የአጤ ዮሐንስ ሠራዊት እንዲጐበኙ ተጋበዙ። በዚያም የምኒልክ ጉብኝት ጊዜ ያጤ ዮሐንስ
ሠራዊት 70.000 እግረኛ ከነዚህም ውስጥ 15.000 ዘመናዊውን ሬምግተን ጠመንጃ የያዘና 4.000 ያህል ፈረሰኛ
ነበር። ከዚህ ሌላ 20.000 የራስ አዳል ወታደሮችና 5.000 የመሀመድ አሊ ፈረሰኞች በዚያው ቦታ ነበሩ።
መጋቢት 18 ቀን አጤ ዮሐንስ ታላቅ ድግስ አስደግሰው የምኒልክ ዘውድ በዓል ቀን እንዲከበር አደረጉ።
በዚያም ዕለት ሕዝብ በተሰበሰበት አጤ ምኒልክ ንጉሠ ሸዋ መሆናቸው በአዋጅ ተነግሮ አጤ ዮሐንስ የንጉሥነቱን
ዘውድ ለምኒልክ ሰጡ። ይህ ከሆነ በኋላ ምኒልክ ለአጤ ዮሐንስ መገበር ጀመሩ። ለምሳሌ ያህል በ1872 ዓ.ም
በታህሳስ ወር 50.000 ጠገራ ብር 600 ፈረስና በቅሎ 80.000 ያህል የተለያዩ ሸማዎች ገበሩ። በዚያው ዘመን
በግንቦት ወር ደግሞ 10.000 ብር 30.000 ዳውላ እህል 10.000 የቀንድ ከብት 2000 መስፈሪያ ዱቄትና 400
እንስራ ቅቤ ለአጤ ዮሐንስ ሰጡ።
እስከ እርቁ ቀን ድረስ አጤ ምኒልክ ይባሉ ነበር። በደብዳቤም ላይ ንጉሠ ነገሥት ምኒልክ እያሉ ያትሙ
ነበር። አጤ ዮሐንስ ወደ ሸዋ መጥተው ንጉሥ ብለው የንጉሥነት ዘውድ ከሸለሟቸው በኋላ ግን አጤ ምኒልክ
በእርቁ መሠረት አጤ መባላቸው ቀረና ንጉሥ ምኒልክ ይባሉ ጀመር።
በዚያን ጊዜም አዝማሪ “እንዴት ያለ ሩቅ ነው ጭንቅ ያለ መንገድ
አሻቅቦ ወጥቶ ወደ ታች መውረድ” ብሎ ገጠመባቸው።
ወደደራ በተደረገው አንድ እምነት ይኖረናል በሚለው የእርቅ ውል መሠረት የተለየ እምነት ያላቸው
በደብረ ሊባኖስ የሚኖሩ ክርስቶስ ሶስተኛ ልደት አለው የሚሉ ዋልድቤ እንግዳና ዙራምቤ እንግዳ ተክለ አልፋም
እጃቸው ተያዘ። አጤ ዮሐንስም በመጋቢት 25 ቀን ከደብረ ሊባኖስ ተነስተው በፍቼ አድረው በደራ በኩል ወደ
ወሎ ለመሄድ ጉዞ ጀመሩ። ንጉሥ ምኒልክም እስከ ታርዳ ሸኝተው ተመለሱና በነዋሪ በኩል ልቼ ከተማ ገቡ።
ከመለያየታቸውም በፊት በሌላ ጊዜ ቦሩ ሜዳ ላይ ተገናኝተው በሃይማኖት ጉባኤ እንዲደረግ ወሰኑ።
ንጉሥ ምኒልክ በልቼ ከተማ አንድ ወር ያህል ከቆዩ በኋላ የሸዋን ሊቃውንትና ካህናት በአዋጅ አሰባስበው
በግንቦት 18 ቀን 18ቅ ውል መሠረት የተለየ እምነት ያላቸው በደብረ ሊባኖስ የሚኖሩ ክርስቶስ ሶስተኛ ልደት
አለው የሚሉ ዋልድቤ እንግዳና ዙራምቤ እንግዳ ተክለ አልፋም እጃቸው ተያዘ። አጤ ዮሐንስም በመጋቢት 25
ቀን ከደብረ ሊባኖስ ተነስተው በፍቼ አድረው በደራ በኩል ወደ ወሎ ለመሄድ ጉዞ ጀመሩ። ንጉሥ ምኒልክም
እስከ ታርዳ ሸኝተው ተመለሱና በነዋሪ በኩል ልቼ ከተማ ገቡ። ከመለያየታቸውም በፊት በሌላ ጊዜ ቦሩ ሜዳ ላይ
ተገናኝተው በሃይማኖት ጉባኤ እንዲደረግ ወሰኑ።
ንጉሥ ምኒልክ በልቼ ከተማ አንድ ወር ያህል ከቆዩ በኋላ የሸዋን ሊቃውንትና ካህናት በአዋጅ አሰባስበው
በግንቦት 18 ቀን 1870 ዓ.ም ከልቼ ተነስተው ወደ ወሎ ተጓዙ። ከአጤ ዮሐንስም ጋር ቦሩ ሜዳ ላይ ከተገናኙ
በኋላ የሃይማኖት ጉባኤ ተደርጎ ከርክር እንዲጀመር ታዘዘና ክርክሩን ለመስማት ሁለቱም ነገሥታት ቀኝ ግራ
በተዘረዘረላቸው ዙፋን ተቀመጡ። በጉባኤውም የነበሩ ትልልቅ ሰዎች እጨጌ ቴዎፍሎስና ራስ አዳል ገና ክርስትና
ያልተነሱት ይማም አባዋጠውና መሐምድ አሊ ነበሩ። ከሸዋውም ወገን እነደጃዝማች ወልደ ሚካኤልና እነ
ፊታውራሪ ናደው ሌሎችም ብዙ መኳንንቶች ነበሩ።
ከሁለት ልደት ወገን አፈ ጉባኤው መልአከ ብርሃን ወልደ ዮሐንስ ከሶስት ልደት ወገን አለቃ ወልደ ሃና
ሆነው ቆሙ። የሁለት ልደት ወገን አፈ ጉባኤ የጥያቄ ቃል እያመጡ መላልሰው ከጠየቁ በኋላ የሶስት ልደት ወገን

አፈ ጉባኤ ደግሞ በተራቸው ጥያቄ ሲጠይቁ እየመላለሱ በመጠየቃቸው አጤ ዮሐንስም መኳንንቱም ለተጠየቅኽው
ነገር አጐራህ ጠናኝ ወይም አገባ ባል እንጂ ተጠየቅ ማለት አይገባህም አሉ።
በዚህም ጊዜ ደጃዝማች ወልደ ሚካኤል ተነስተው “ጃንሆይ በእኛ በሸዋ ሥርዓት ከሳሹ እያለ ከተሟገተ
ተከሳሹም በተራው ተጠየቅ እያለ ለመሟገት አይከለከልም” ብለው ስለ ተናገሩ አለቃ ወልደ ሐና ተጠየቅ እያሉ
እንዲከራከሩ ተፈቀደላቸው።
በክርክሩ ክርስቶስ ሶስተኛ ልደት አለው የሚል ከቅዱሳት መጻሕፍት ምስክር ስላተገኘ ሁለት ልደት አለው
የሚሉት ሲረቱ ሶስት ልደት አለው የሚሉት ወገኖች ተረቱ። በዚህም ምክንያት በጉባኤው የነበረው ሰው ሁሉ
ሃይማኖቴ ሁለት ልደት ነው እያለ ከዚያ ላይወጣ ተገዘተ። ከደብረ ሊባኖስ እየተያዙ የሄዱት ዋልድቤ እንግዳና
ዘራምቤ እንግዳ ተክለ አልፋ የሚባሉት ግን ለክርስቶስ ሶስት ልደት አለው ማለታችንን አንተውም አሉ። በጉባኤው
ከተቀመጡትም አንዱ ተነስቶ “አሁን ይህን የኑፋቄ ሃይማኖት ይዛችሁ መንግሥተ ሰማይ ልትገቡ ነውን” ቢሏቸው
ዋልድቤ እንግዳ የሚባሉት የማይፈሩ ተናጋሪ ነበሩና “ምናልባት ያን ጊዜ ንጉሠ ነገሥቱ አጤ ዮሐንስ ሊጋባው
አሉላ የከለክሉን ይሆን” ብለው በድፍረት ተናገሩ። በዚህም አነጋገራቸው ምላሳቸውን ይቆረጡ ተብሎ ተፈረደና
የሶስቱንም ምላሳቸውን የየቆረጡ ቀጧቸው። ዋልድቤ እንግዳ ያን ጊዜውን ሞቱ። ዙራምቤ እንግዳና ተክለ አለፋ
ግን ከቦሩ ሜዳ ጉባኤ በኋላ ብዙ ዘመን ኑረው ሞሩ።
አጤ ዮሐንስ ቦሩ ሜዳ ላይ በተደረገው የሃይማኖት ክርክር ሶስት ልደት የሚሉትን ወገኖች ምላሳቸውን
በማስቆረጣቸው የውጭ አገር ሰዎች የክርስቲያን ተግባር አይዶለም እያሉ በጋዜጣ ጽፈውባቸው ነበ። አጤ ዮሐንስ
ይህን ተግባር እንዲፈጸም ያደረጉት ባንዳንድ መነኮሳትና ቀሳውስት ግፊት እንጂ በራሳቸው ፈቃድ እንዳልሆነ
ይታወቃል። አጤ ዮሐንስ በሃይማኖታቸው ፅኑ መሆናቸውን የሚያውቁ ሰዎች “ሦስት ልደት የሚሉትንና
እስላሞችን የአካል ቅጣት ቢቀጡዋቸው ይፀድቃሉ እንጂ አይኮነኑም” እያሉ ስለመከሩዋቸው እውነት መስሏቸው
ይህን ክፉ ተግባር ፈጸሙ።
ከቦሩ ሜዳ ጉባኤ በኋላም እስላምና ያልተጠመቀ ሁሉ እንዲጠመቅ የሚያስገድድ አዋጅ በ1870 አጤ ዮሐንስ
አሳውጀው እሳቸው የቦሩ ሜዳ ክርስቲያን ማሠራት ጀመሩ። በዚህም በተነገረው አዋጅ በኢትዮጵያ ያለ የእስላም
ሃይማኖት ተከታይ ሁሉ ከፋው። ከእስላሙ ወገንም በሃይማኖቱ የፀናውና ጉልበት ያለው ወደ መተማ እየተሰደደ
ከደርቡሾች ጋር ተደባለቀ። ሌላውም ወደ ሐረር ወደ ዋቤና ጂማ ተሰደደ። የሚደርሰውን መከራ የፈሩት የእስልምና
ሃይማኖት አማኞችም በእርግጥ ሳይሆን በአፋቸው ብቻ አምነናል እያሉ ተጠመቁ። አገር ውስጥ ሆነው አንጠመቅም
ያሉትም በእሥራት በመወረስ በሞትም ጭምር ተቀጡ።
ከኢትዮጵያ እየወጡ የተሰደዱትም ካይሮ ድረስ በመሔድ የደረሰባቸውን ግፍ መከራ ለየባለሥልጣኑ
ይነግሩ ጀመር። ይህም የእስላሞች

አቤቱታ በካይሮ ምድር እየበዛ በመሔዱ ገዢው የእስክንድርያውን ሊቀ ጳጳስ

አቡነ ቄርሎስን አስጠርቶ “….በቀድሞ ዘመን አይሁድና ክርስቲያኖች ባንድነት ሆነው በአረብ አገር የሚኖሩትን
እስላሞች ባስጨነቋቸው ጊዜ መከራ የደረሰባቸው እስላሞች ወደ ኢትዮጵያ እየተሰደዱ ገቡ። በዚያ ዘመን የነበረው
የኢትዮጵያ ንጉሥም ስደተኞቹን ተቀብሎ ማረፊያ እየሰጠ በደስታ ማኖሩን በታሪክ ሰምተናል። ያሁኑ የኢትዮጵያ
ንጉሥ አጤ ዮሐንስ ግን ባገሩ ውስጥ በሚኖሩ እስላሞች ላይ መከራ እያመታ ስላስጨነቃቸው ይህ ነገር እንዲቀር
የአደራ ደብዳቤ ጽፈው ይላኩ….” ብሎ አዘዛቸው።

አቡነ ቄርሎስም “….ልጄ ሆይ ባገርህ ውስጥ የሚኖሩት እስላሞች በወደዱት ሃይማኖት እንዲኖሩ
አድርግልኝ….” የሚል ቃል ያለበት ደብዳቤ ጽፈው ወደ አጤ ዮሐንስ ላኩ። አጤ ዮሐንስም ይህ ከአቡነ ቄርሎስ
የተጻፈው ደብዳቤ ከደረሳቸው በኋላ ሁኔታውን ለምኒልክ ለማሳወቅ ብለው የሚከተለውን ዳብዳቤ ጻፉላቸው።
መልእክት ዘሥዩመ እግዚአብሔር ዮሐንስ።
ንጉሠ ጽዮን ንጉሠ ነገሥት ዘኢትዮጵያ።
ይድረስ ከንጉሥ ምኒልክ።
በአማን

እሥራኤላዊ ዘአልቦ

ጸልሁት

ሰላም

ለከ።

ወሰላም

እግዚአብሔር የኃሉ

ምስሌከ።

እኔ

በእግዚአብሔር ቸርነት በእምነ ጽዮን አማላጅነት አምላክ ቅዱሳን ይክበር ይመስገን ደህና ነኝ ምህረቱ ለዘላለም
ነውና።
ይህ እስላም ኃይል ቢያጣ ነው እንጂ ተንኮሉን አልተወም። ይህ ሊታወቅ የምስሩ ሊቀ ጳጳሳቱን ጠርቶ
ምነው የእናንተ ልጆች እስላሙን ሃይማኖትህን ትተህ በኛ ሃይማኖት ግባ እያሉ ካለፈቃዱ ያስቸግሩታል ብሎ
ነግሮአቸው ኑሮ ሊቀ ጳጳሳቱ ምነው ልጄ ብትተውልኝና በወደደው ሃይማኖት ቢኖር። በዚህ ያለነው አባቶችህ
እንዳንቸገር ብለው ላኩብኝ። እንደዚህም ማለታቸው የወዲያኛዎቹን እስላሞች ነገር ፈርተው ነው እንጂ እስላሙ
ወደ ክርስትና ቢመለስ ጠልተው አይዶለም።
እኛም እንግዲህ ይህ ስለሆነ የተመለሰውም እንዲጸና ያልተመለሰውም እንዲመለስ በረቂቅ እያደረግን
ሥራችንን እንዳንፈታ ይሁን።
ተጽሐፈ በአሥመራ ከተማ አመ. ፱ ለሚያዝያ በ፲፰፻፸፩ ዓ.ም
በዚህ ደብዳቤ ላይ እንደምናየው አጤ ዮሐንስ እስላሙን በማስገደድ ተግባር ላይ ጨክነዋል። የአቡነ
ቄርሎስን አማላጅነት ለማክበር ያህል ብቻ በይፋ መሆኑ ቀርቶ ውስጥ ውስጡን በዘዴ እንዲካሔድ ማዘዛቸውን
“በረቂቅ” የምትለዋ ቃል ታስረዳለች። ንጉሥ ምኒልክ ይህ የማስገደዱ ተግባር እንዲቀር የምክር ደብዳቤ
ቢጽፉላቸውም “ግራኝ መሀመድ በአገራችን የእስልምናን ሃይማኖት ያስፋፋው በሰይፍ አይዶለምን። አሁንስ ቢሆን
ደርቡሾች ጐንደር ድረስ እየገቡ ክርስቲያኑን ሕዝብ በሰይፍ እየቆረጡ ወደ እስልምና ሃይማኖት እንዲገባ ያደርጉ
የለምን…. እኔም ሃይማኖቴን በሰይፍ አስከብራለሁ….ያለፈውንም ደም እበቀላለሁ….” የሚል መልስ ላኩላቸው።
በዚህም መልስ ላይ አጤ ዮሐንስ ባንዳንድ ባልተማሩ ቀሳውስት ምክር መመራታቸውን እናያለን።
ምክንያቱም የክርስትና ሃይማኖት ፍቅርና ሰላምን እንጂ ሰይፍን አያዝምና ነው። ያልተማሩ ቀሳውስት የተማሩ
መስለው ቀርበው ዓይን ያጠፋ ዓይኑ ይጥፋ በሚለው በኦሪት ሕግ በመመራት ሰይፍ በመዘዘ ላይ ሰይፍ ምዘዝበት
እያሉ በማስተማራቸው ሃይማኖተኛው አጤ ዮሐንስ እውነት መስሏቸው በተግባር ላይ አዋሉ። አጤ ዮሐንስ ፍጹም
ሃይማኖተኛ ሰው እንደነበሩ የሚያስረዳ ሊነግሱ አክሱም በሔዱ ጊዜ ቀሳውስቱ ተሰብስበው “ሚስት ሳይኖርዎት
እንዴት እናነግስዎታለን?” ቢሏቸው “ሐዋርያው ጳውሎስ የጻፈውን አላነበባችሁምን። ሚስት ያለው በሙሉ ልቡ
እግዚአብሔርን ሊያገልግል አይችልም ብሎ የለምን….” ብለው ያለሚስት ብቻቸውን ነገሡ። እስከ መጨረሻውም
ለሃይማኖታቸው ሲሉ ተሰዉ።

ይህንኑ የአጤ ዮሐንስን አድራጐት የሰሙ የውጭ አገር መንግሥታትና ነገሥታት ሁሉ ተቃውመው ነበር።
ለምሳሌ የጀርመኑ ንጉሠ ነገሥት ዊልሔልም ይህንኑ ጉዳይ አስመልክተው ለጻፉላቸው ደብዳቤ አጤ ዮሐንስ ሕዳር
1 ቀን 1872 ዓ.ም በተጻፈው ደብዳቤ መልሱን ሲመልሱ “….ሸዋ ዘምቼ ሳለሁ። እኛ በኛ ክርስቲያኖቹ
በሃይማኖት ተከራክረን እረተን በእስክንድርያ ሃይማኖት አገባናቸው። እስላም ሁሉ አይቶ ሰምቶ ለኛስ አባት
መጽሐፍ የለንም። ያጥምቁነ። ክርስትና ያስነሱነ ብሎ ለመነኝ። እሺ ከፈቀድህስ ከወደድህስ ክርስትና ግባ ብየው
የኢትዮጵያ እስላም ሁሉ ወዶ በፈቃዱ ክርስቲያን ሆነ። አንድ ነገር በኃይል ያደረግሁት የለኝም። ወዶ በፈቃዱ ነው
እንጂ የገባ….” በማለት አስተባብለዋል። በፍቃዳቸው ወደ ክርስትና የገቡ እነሸህ ዘካርያስ የመሰሉ ጥቂት ሰዎች
ናቸው እንጂ በሌላው ላይ ግዴታ እንደነበረበት ብዙ ተራኪዎች ጽፈዋል።
ንጉሥ ምኒልክም ከወሎ ተመልሰው አንኮበር ከገቡ በኋላ የአጤ ዮሐንስን ትእዛዝ ለመፈጸም ሲሉ
የይፋትና የአርጐባን እስላም የአብዩንና የገላንን ሰው በግድ እንዲጠመቅና እንዲቆርብ አደረጉ። ይልቁንም ካህናቱ
ሕዝቡን ካልተገረዘ አናጠምቅም እያሉ እምቢ በማለታቸው ኦሮሞው እንደ አባቶቹ ሕግ ገዳ በሚባለው የሚገረዝበት
ዘመን ሳይደርስ በመገረዙ ትልቅ ጭንቅ ሆኖበት ነበር።
ራስ አዳልም በበኩላቸው እንደ ንጉሥ ምኒልክ የአጤ ዮሐንስን ትእዛዝዝ ለመፈጸምና ደስ ለማሰኘት ሲሉ
በጐጃም ያለውን እስላም በግድ ማስጠመቅ ቅብአት የሚባለውንም ሃይማኖት የያዙትን ሰዎች ማስገዘት ጀመሩ።
በዚያም ዘመን በኢትዮጵያ እስላምና አረመኔ በነበረው ሕዝብ ላይ የደረሰበትን መከራ በቀላሉ መገመት ይቻላል።

የእንባቦ ጦርነት
ምኒልክ ታማኝ መስለው ቢገብሩም ለአጤ ዮሐንስ አልተኙላቸውም። አጤ ዮሐንስም ቢሆኑ
የምኒልክን ኃይል ለማድከም ጥረት ያደርጋሉ። አጤ ዮሐስም የወሎን ኢማም መሀመድ አሊን (በኋላ
ሚካኤል የተባሉትን) ክርስትና ቢያነሱ ንጉሥ ምኒልክ ደግሞ ሌላውን የወሎን ኢማም አባዋጠውን (በኋላ
ኃይለ ማርያም የተባሉትን) ክርስትና በማንሳት በወሎ በኩል ምኒልክ ተመጣጣኝ ኃይል አገኙ። ይህን
የተገነዘቡት አጤ ዮሐንስ ከጐጃም ሌላውን ጀግና መለመሉ። ይህም ጀግና የምኒልክ እኩያ እንዲሆን
በማሰብ በጐጃም ታሪክ ውስጥ የሌለውን የንጉሥነት ማዕረግ ለመስጠት ወስነው ጉዳዩን ለምኒልክ
በደብዳቤ አሳወቁ።
መልእክተ ዘሥዩመ እግዚአብሔር ዮሐንስ
ንጉሠ ጽዮን ንጉሠ ነገሥት ዘኢትዮጵያ።
ይድረስ ከንጉሥ ምኒልክ። በአማን እስራኤላዊ ዘሀልቦ ጸልሁት ሰላም ለከ። ወሰላም እግዚአብሔር
የሃሉ ምስሌከ። እኔ በእግዚአብሔር ቸርነት በእምነ ጽዮን አማላጅነት አምላክ ቅዱሳን ይክበር ይመስገን
ደህና ነኝ። ምሕረቱ ለዘለዓለም ነውና።
ራስ አዳልን የጥምቀት ዕለት የምሾመው የማነግሰው ነኝ። ሲሆን ቢስላ አብረን ሆነን መሾም
ይገባነ ነበር። ቀኑ የሚያጥር የማያዳርስ እንደሆነ አንድ ደህና ሰው ሁኔታውን ሁሉ የሚያይ ገስግሶ

ለጥምቀት እንዲገባ ይሁን። እኔ ይሄን ማለቴ ንጉሠ ነገሥት ተብዬ እኮራለሁ ብዬ አይዶለም። አንድ ጊዜ
ስሙ ወጥቶልኛል። የእግዚአብሔር ሃይማኖት እንዲፀና እንዲሰፋ አሕዛቦች እንዲጠፉ ብዬ ነው።
የኢትዮጵያ ምቀኛዋ ብዙ ነውና ጠላቶቻችን እንዲደክሙና እንዲያፍሩ ብዬ ነው።
ደግሞ ይህን ጉዳይ ካደረግነ በኋላ ወደ አምናችን የምመጣ ነኝና መምጣቱ የሚቸግር እንደሆነ
ከዚያው እንድንገናኝ ይሁን። የኢጣሊያ ንጉሥ አምና በረከት ሰዶልኝ ነበር። ዕቃውን አኑሮ ሰዎቹን
መልሶ ወሰዳቸው። ፍቅር ጀምሮ ሰዎቹን መልሶ መውሰድ ብልሃቱ ጠፍቶኛል። የዚህ ነገሩ ወደርስዎ
ይገኝ ይሆን።
ተጸሐፈ በአምባጫራ ከተማ አመ. ሰሙኑ ለታህሣሥ በ፲፰፻፸ ወ፫ ዓ.ም
ንጉሥ ምኒልክም ይህ ያልታሰበ ነገር የሚገልጸው ደብዳቤ እንደተጻፈላቸው “….ይህማ ትልቅ
ነገር አይደለምን። እንደምን አድርጌ እቀራለሁ….” ብለው በግሥጋሴ ወደ ደብረ ታቦር ሔዱ። አጤ
ዮሐንስም ከአምባጫራ ወደ ደብረ ታቦር ሔደው ጥር 11 ቀን 1873 ዓ.ም ራስ አዳልን ንጉስ
ተክለሃይማኖት ብለው በጐጃም ላይ አነገሱዋቸው። ምኒልክ ማቅናት የጀመሩትን የከፋንም ንጉሥነት
ጨመሩላቸው። ለሽልማት ብለውም ስምንት ሺህ ጠመጃ ሰጥተዋቸው አጤ ዮሐንስ ወደ መቀሌ ተመለሱ።
በማዕረግ የምኒልክ እኩያ የሆኑት ንጉሥ ተክለ ሃይማኖት የከፋ ግዛትም በተጨማሪ ስለተሰጣቸው
ከፋን ለማቅናት ሐሳብና ሥራ ጀመሩ። ከፋንም ለማቅናት ራስ ደረሶ ተላኩ። ራስ ደረሶ ኦሮሞው ውስጥ
ገብተው ወለጋን ነቀምቴን ጉማን አሞሮን ሐሮን ጉድሩን ግንደ በረትን ጂማን አስገብረው ያዙ። ንጉሥ
ምኒልክ ነገሩን ሳይሰሙ ቆይተው በኋላ

“….የጐጃም ጦር አዛዥ ራስ ደረሶ ከጉማው ባላባት ከአባ

ጆቢር ጋር ተዋግተው አባ ጆቢርን ገደሉዋቸው….” የሚል ወሬ ሰሙ። ምኒልክም ራስ ጐበናን
በአስቸኳይ ወደ ከፋ ልከው እሳቸው ወደ አርሲ ዘመቱ።
ራስ ጐበናም ብዙ አገሮችን አስገብረው ሊሙ ሲደርሱ ራስ ደረሶ ከየአገሩ የሰበሰቡትን ዝባድና
የዝሆን ጥርስ ሊሙ አስቀምጠው ከፋን ሊያስገብሩ ሄደው ነበር። ራስ ጐበና ሊሙ እንደደረሱ ራስ ደረሶ
የሰበሰቡትን የዝሆን ጥርስና ዝባድ አግኝተው እጅ አደረጉ። ወዲያውም “እነኚህ ጐጃሞች በምን ይስቃሉ፤
ጥርሳቸውን ሊሙ ጥለውት ሄዱ አሉ” ተብሎ ተገጠመ። የራስ ጐበናን ነገር ደረሶ በሰሙ ጊዜ
ከከፋ ተመልሰው አገሬን ለቀህ ውጣ ብለው ለጐበና ላኩባቸው። ራስ ጐበናም ጦርነት ላለ ማንሳት
“በዮሐንስ አምላክ ተዳኝ” ብለው ከአጤ ዮሐንስ ነጋዴዎች ዳኛ አደረጉ። ዳኞቹም ጠብ እንዳይፈጠር
ሁለቱንም ወገኖች አዎሙ። ራስ ደረሶና ደጃች ይመር ግን ጦርነት አምሮአቸው ነበር። ግን በዮሐንስ
አምላክ ስለተባባሉ ጠብ ለማንሳት አልደፈሩም። የዚህ ጊዜም የራስ ደረሶ አዝማሪ
“እገዛለሁ ብሎ ከእንጦጦ ገስግሶ
በዮሐንስ አምላክ አሰኘው ደረሶ” ብሎ ዘፈነ።

ራስ ደረሶ ወደ ጐጃም ተመልሰው ጉዳዩን ለንጉሥ ተክለ ሃይማኖት ነገሩ። ራስ ጐበናም
ለምኒልክ ደብዳቤ ጻፉ። ንጉሥ ምኒልክ አርሲን ድል አድርገው ሲመለሱ አዋሽ ላይ ከራስ ጐበና
የተጻፈው ደብዳቤ ደረሳቸው። ደብዳቤውም “….ከራስ ደረሶ ጋር ጉማ ላይ ተገናኝተን ከባላገር በግብር
የተቀበሉትን ከብት ህሉ አስመለስናቸው። ወደፊትም ንጉሥ ምኒልክ በፈቃዳቸው ከሰጧቸሁ አገር በቀር
ወደ ሌላ እንዳታልፉ ይሁን ብለን አስምለንና አስገዝተን ሰደናቸዋል። እኔም ወደዚያው ወደ ንጉሥ
መምጣቴ ነው….” የሚል ነበር። ንጉሥ ምኒልክም ነገሩ አላምር ብሎአቸው ምናልባት ሁለቱ ጀግኖች
ራስ ጐበናና ራስ ደረሶ ጦርነት የተጋጠሙ እንደሆነ የብዙ ሰው ደም ሳይፈስ አይቀርም እያሉ ሲሰጉ
ነበርና ነገሩ ያለ ጦርነት በመጨረሱ ደስ ብሎአቸው ወደ እንጦጦ ከተማ ተመለሱ።
አጤ ዮሐንስ ለንጉሥ ተክለ ሃይማኖት እንደሚያግዙና ምኒልክን ለመጣል እንደሚተባበሩባቸው
ንጉሥ ምኒልክ ያውቃሉ። ተባብረው ይጥሉኛል እያሉም ይሰጋሉ። ስለዚህ ምኒልክ በንጉሥ ተክለ
ሃይማኖት መበደላቸውን አስቀድመው ፍርድ እንዲታይላቸው ወደ አጤ ዮሐንስ ደብዳቤ ጻፉ። አጤ
ዮሐንስም የሚከተለውን ደብዳቤ ለምኒልክ ጻፉላቸው።
መልእክት ዘሥዩመ እግዚአብሔር ዮሐንስ
ንጉሠ ጽዮን ንጉሠ ነገሥት ዘኢትዮጵያ
ይድረስ

ከንጉሥ

ምኒልክ።

በአማን

እስራኤላዊ

ዘአልቦ

ጸልሑት።

ሰላም

ለኪ

ወሰላም

እግዚአብሔር የኃሉ ምስለከ። እኔ በእግዚአብሔር ቸርነት በእምነ ጽዮን አማላጅነት አምላክ ቅዱስ ይክበር
ይመስገን ደህና ነኝ። ምህረቱ ለዘላለም ነውና። ደብዳቤውም ደረሰኝ። ለንጉሥ ተክለ ሃይማኖት ከዚህ
በፊትም ልኬልአለሁ። እንግዲህም እሺ እልካለሁ። ደግሞ ለየራሳችሁ አንዳንድ ሰው አለመስደዴም ወደ
ሸዋ የሄደው ለሸዋ። ወደ ጐጃም የሄደውም ለጐጃም ያደላልና ነገሩ አያምርም ብዬ ነው። ነገር ግን አንድ
ጳጳስ ሶስት ኤጲስ ቆጶሳት አራት ሆነው ሲመጡ በኢትዮጵያ ተደርጐ የማያውቅ አዲስ ነገር ሲደረግ
የረከሰ በሚቀደስበት የተጣለ በሚትረቅበት ጊዜ እናንተ ትመጣላችሁ። እኔም ለሠራዊቱ ስንቅ አስይዝ ብዬ
ነው እንጂ ምን አደርጋለሁ ይኸው መጣሁ ተነስቻለሁ። ሲሆን ወይ ከዋድላ ወይ ከቤጌምድር ላይ ከእኔ
ስንገናኝ አለያያችኋለሁ። አትቸኩሉ እስክመጣ ድረስ ቆዩ።
የቸኮላችሁ እንደሆነ ግን ካለሁበት ድረስ እየራሳችሁ የሚለያይ አንድ አንድ ሰው ስደዱ።
የሚመጣው ሰው ግን በጥንተ ውሉ ተጋጥሞ የሚለያይ ነው።
ተጻሐፈ በመቀሌ ከተማ አመ. ፳፰ ለኅዳር በ፲፰፻፸፬ ዓ.ም
ምኒልክ ይህ ደብዳቤ እንደደረሳቸው ለአጤ ዮሐንስ ጽፈዋል። ምኒልክ የጻፉትን ደብዳቤ ባላገኝም
አጠ ዮሐንስ በጻፉላቸው የመልስ ደብዳቤ ላይ ሁኔታው ሊታወቅ ይችል ይመስለኛል። አጤ ዮሐንስ
ደግመው የጻፉት ደብዳቤ ቀጥሎ ያለው ነው።
መልእክት ዘሥዩመ እግዚአብሔር ዮሐንስ

ንጉሠ ጽዮን ንጉሠ ነገሥት ዘኢትዮጵያ።
ይድረስ ከንጉሥ ምኒልክ። በአማን እስራኤላዊ ዘአልቦ ጸልሁት። ሰላም ለከ ወሰላም እግዚአብሔር
የሃሉ ምስለከ። እነ በእግዚአብሔር ቸርነት በእምነ ጽዮን አማላጅነት አምላክ ቅዱስ ይክበር ይመስገን
ደህና ነኝ። ምሕረቱ ለዘላለም ነውና።
ደብዳቤው ደረሰኝ። ከዚህ በፊትም የሁለታችሁን መልእክት ደብዳቤ አመላለስሁ። አትጣሉብኝ
ተፋቀሩልኝ እንደ ሽማግሌ እንደ እናት እንደ አባት እመክራለሁ እገላግላለሁ እንጂ እንደ ንጉሥ ይህ
ይሁን ብዬ ያዘዝሁት ነገር የለኝም። አሁንም የአሕዛብና የሰይጣን መሳለቂያ እንዳንሆን ከባህር ወዲህ
ከባህር ወዲያ ብዙ ጠላት ሳለን እርስ በርሳችን ብንዋጋ የክርቲያን ደም በከንቱ ቢፈስ ለክርስቶስ ደስ
አይለውም። አሁም የሁለታችሁ ጦር አይገናኝ። ከተገናኘ ዘንድ ከመዋጋት ይደርሳል። እኔ እስክመጣ
ድረስ ታገሡልኝ። ጦራችሁ በያለበት ይቆይ። ደግሞ እኔ ፊቴን ወደ ትግሬ ብመልስ በወረባብ ባርጐባ
በወሎ ብዙ ነገር ይደረጋል። ማተቡን ይቆርጣል ሲሉ እሰማለሁ። ከቀድሞም ያጠፋ ያባ ዋጠው ምክር
ይሆንን ብዬ ነበር አሁንም ቢመከርበት ይሻላል። ነገር ግን እኔ ባጠፋው ችግሮኝ አይደለም። ከወንድሜ
ጋራ እንዳልከፋፋ ብዬ ነው እንጂ።
ተጻፈ ባጭኔ ሰፈር አመ. ፰ ለጥር ፲፰፻፸፬ ዓመተ ምሕረት።
አጤ ዮሐንስ ደብዳቤ የጻፉት ለምኒልክ ብቻ አይዶለም። የጐጃሙ ንጉሥ ተክለ ሃይማኖትም
ተበዳይ ነኝ ብለው ለጻፉላቸው ደብዳቤ አጤ ዮሐንስ መልሱን ልከውላቸው ነበር። ደብዳቤውም ቀጥሎ
ያለው ነው።
መልእክት ዘሥዩመ እግዚአብሔር ዮሐንስ
ንጉሠ ጽዮን ንጉሠ ነገሥት ዘኢትዮጵያ።
ይድረስ ከንጉሥ ተክለ ሃይማኖት በአማን እስራኤላዊ ዘአልቦ ጽልሁት።
ሰላም ለከ ወሰላም አምላክ ቅዱሳን ይክበር ይመስገን ደህና ነኝ። ምህረቱ ለዘለዓለም ነውና።
ደብዳቤው ደረሰኝ። እኔም የሁለታችሁን ነገር እየሰማሁ መከራ እየተቀበልኩ ተቀምጫለሁ። ነገር
ግን ኢትማእ ለእኩይ አላ በገቢሩ ሠናይ ነው። እንኳን በቅርብ ያለውን ጠላቴን በሩቅ እንኳን ያለውን
ጠላቴን እግዚአብሔር በቸርነቱ ይጐዳልኛል እንጂ እኔ አልጐዳም። አሁንም መግፋት ክፉ ነው እንጂ
የተገፋ ሰው ምን ተጐድቶ ያውቃል። ለሁሉም እኔ ወደዚያው መጣሁ። ሁሉም ስንገናኝ ይሆናል።
ተጻፈ በአድዋ ከተማ አመ. ፲፰፻፸፬ ዓመተ ምሕረት።
የንጉሥ ተክለ ሃይማኖት መልክተኞች የአጤ ዮሐንስን ደብዳቤ ይዘው ወደ ጐጃም ሲመለሱ
አጋሞ ውሃ ሲደርሱ ደስታ ኃይሉ የሚባል ተንኰለኛ ሽፍታ ነበረ። ከሞጣ ነጋዴ ገንዘብ እየቀማ ስለለመደ

መልእክተኞቹን ከመንገድ ይዞ አስሮ የአጤ ዮሐንስን ደብዳቤ ቀምቶ ቀዶ ጣለው። ንጉሥ ተክለ
ሃይማኖትም የደስታ ኃይሉን ተንኰል ሳያውቁ የአጤ ዮሐንስን መስል ሲጠብቁ ከረሙ።
እንደ ብላቴን ጌታ ኅሩይ ወልደ ሥላሴ አጻጻፍ ግን “….ራስ ደረሶ ደብዳቤውን ከመልክተኛው
ተቀብለው ባዩት ጊዜ አትዋጋ የሚል ሆኖ ስላገኙት ንጉሡ ደብዳቤውን ያዩ እንደሆነ ከጦርነቱ ይቀራሉ
በማለት ሳያሳዩዋቸው ቀርተው ነበር።….” ይላሉ። አለቃ ተክለ ኢየሱስ ግን ሽፍታው ተይዞ
እንደተፈረደበት ሁሉ ይገልጻሉ። የንጉሥ ምኒልክ ሥራ ቤቶችም_
“ሴቶች ተሰብሰቡ እንወቀጥ ዳሂራ፤
ክርክር አይቀርም ከራስ አዳል ጋራ።
ይታመሳል አሉ ክፋና ቦረና፤
አማን አይደሉም ወይ እነ ራስ ጐበና”
እያሉ ይዘፍኑ ጀመር። ጥቂት ቆይቶም ንጉሥ ተክለ ሃይማኖት ለዘመቻው አዋጅ ማወጃቸው ተሰማ።
ንጉሥ ምኒልክም ተክለ ሃይማኖትን ጦር ማወጅ በሰሙ ጊዜ እርሳቸውም በበኩላቸው የጦር አዋጅ
አውጀው በመጋቢት 13 ቀን 1874 ዓ.ም ከእንጦጦ ከተማ ተነሱ። ራስ ጐበናም ከአገር አገር ወዲያና
ወዲህ እየተወዛወዙ አገሩን ያቀኑ ነበርና በመንገዱ ርቀት ምክንያት ወሬአቸው ጠፋ። ንጉሥ ምኒልክ
ጥቁር መሬት ሲደርሱ ከጅማ የመጣ አንድ ነጋዴ ተገኝቶ ወሬ ሲጠየቅ “ራስ ጐበና ንጉሥ ለማምጣት
ጊቤን ተሻግረዋል። ከጐጃሞቹም ጋራ ጦርነት አልገጠሙም እንጂ ጐጃሞች አገሩን ሁሉ ማጥፋት
ጀምረዋል” ብሎ ተናገረ።
ኖኖ ሲደርሱም ራስ ጐበና መጥተው ከምኒልክ ጋር ተገናኙ ታላቅ ደስታ ሆነ። ወዲያውም
በርሳቸውና በራስ ደረሶ መካከል የሆነውን ነገር ሁሉ ያገሩንም አኳኳን እያስረዱ ከተናገሩ በኋላ ባንድነት
ሆነው ወደፊት ጉዞ ጀመሩ።
የወሎዋ ባላባት ወይዘሮ መስታወትም የወሎን ሠራዊት ይዛ እንድትመጣ ታዛ ነበርና ንጉሥ
ምኒልክ ሊቃ ላይ ሲደርሱ በሰልፍ ገብታ የወሎን ሠራዊት አሳየች። ምኒልክ ጐጃሞች ሳያስቡት በድንገት
ሳሲ በሚባል ወንዝ ዳር መስፈራቸውን የጐጃሞች ጦር ስለሰማ ወደ ንጉሥ ተክለ ሃይማኖት ምልክተኛ
ላኩ። ንጉሥ ተክለ ሃይማኖትም ገና አባይን አልተሻገሩም ነበርና ከመኳንንቱ ጋራ ተማክረው ፊታውራሪ
ይመር የሚባለውን አሽከራቸውን “ወደ ንጉሥ ምኒልክ ሄደህ ይህ አሁን እርስዎ ያሉበት አገር በአጤ
ዮሐንስ ፈቃድ ያቀናሁት የኔ ግዛት ስለሆነ የክርስቲያን ደም በከንቱ እንዳይፈስ ትተው ይመልሱልኝ ብለህ
ንገር”

ብለው

ላኩዋቸው።

ፊታውራሪ

ይመርን

እንደተላኩት

ለምኒልክ

ቢነግሯቸው

“ለንጉሥ

ተክለሃይማኖት ከአባይ ወዲህ ምን ግዛት አለው። እኔ ስለወዳጅነትና ስለፍቅር ብዬ አሞሩን ጠሮን
ጉድሩን ግንደ በረትን የቀዲዳን አገር እንዲያቀና ብሰጠው እያለፈ ሌላውን አገር ሁሉ ይይዝ ጀመር።

አሁን ግን በፈቃዴ የሰጠሁት አገር ወስጃለሁና ከአባይ ወዲህ ያለው የእርሱ ሠራዊት እየተመለሰ
እንዲሻገር ይሁን” ብለው ፊታውራሪ ይመር ነገሩዋቸውና መልክተኛው ተመልሰው ሔዱ።
ከዚህም በኋላ ንጉሥ ምኒልክ የንጉሥ ተክለ ሃይማኖት ሠራዊት ባቀናው አገር ሹም ሽር
አድርገው ወደ እንጦጦ ለመመለስ ኖኖ ሽሬ ከሚባል ስፍራ ሲደርሱ ግንቦት 21 ቀን የንጉሥ ተክለ
ሃይማኖት መልክተኞች መጡ። ንጉሥ ምኒልክ አስጠርተው “ደብዳቤ ይዛችሁ እንደሆነ ስጡኝ። የቃል
መልክትም እንደሆነ ንገሩኝ” ቢሏቸው

“መኳንንቱ ሁሉ ካልተሰበሰቡ ለብቻዎ እንዳንናገር ታዘናል”

አላቸው። ምኒልክም መኳንንቱን ሁሉ ሰብስበው ንገሩኝ አሏቸው።
ጌታዬ ንጉሥ ተክለ ሃይማኖት ንገሩ ያሉን ቃል ይህ ነው። ምነው እርስዎ እኔን ሁልጊዜ ያዋርዱኛል።
ከዚህ ቀደም በኃይል መጥተው አገሬን ጐጃምን አጥፍተውት ሄዱ። አሁን ደግሞ ያቀናሁትን የጋላን አገር እያጠፉ
ሹም ሽር አደረጉበት። ከእንግዲህስ ወዲህ መጣሁ አይሂዱ። ከጉዱሩና ከሐሮ ከጅማና ከጨሊያ በወደዱት አገር
የጠራ ሜዳ ይዘው ይቆዩኝ። ይህንንም ቃል በደብዳቤ አለ መላኬ ደብዳቤውን ብቻውን አይተው ቀደው ጥለው
ሰምተው እንዳልሰማ ሆነው ሸሽተው ይሄዳሉ። በቃል የሆነ እንደሆነ ግን ይህን ሰምተው ሲሸሹ አሽከርዎችዎ
ይታዘቡዎታልና በቃል መላኬ ስለዚህ ነው ብለዋል” ብለው ተናገሩ።
ንጉሥ ምኒልክም ይህን በሰሙ ጊዜ “ምንም ቢሆን ንጉሥ ተክለ ሃይማኖት ይህን የመስለ ኃይለ ቃል
አይልክብኝም። ቢልክብኝም በማኅተሙ ይልክብኝ ነበር እንጂ በቃል አይልክም። ስለዚህ ሐሰተኞች ናችሁና
ተይዛችሁ ቆዩ” ብለው አሲያዙዋቸው። መልክተኞቹ ግን “ይህ ቃል የጌታችን መልክት ያልሆነ እንደሆነ በአካላችን
እንቀጣ” እያሉ ከማሉና ከተገዘቱ በኋላ

“እንግዲያውስ ከእናንተ አንዱ ሄዶ አዎን ልኬአቸዋለሁ የሚል ባለ

ማኅተም ደብዳቤ ይዞ ይምጣ። እናንተ ግን እንደ ተያዛችሁ ቆዩ” አሉዋቸው። ለሚሔደውም መልክተኛ “እኔ
ለአንተ ጦር ሰግቼ ሸሽቼ አልሄድም። ነገር ግን ከኔ ጋራ ለመዋጋት ከአጤ ዮሐንስ ፈቃድ አግኝተህ እንደሆነ ፈቃድ
ማግኘትህን በደብዳቤ እንድትልክብኝ ብዬ ነው እንጂ ለጦርነትስ እዚያው አገርህ ደረቢ ሜዳ ላይም ቢሆን
እመጣለሁና አንተን መንገድ አይምታህ። ይህንንም በደብዳቤ አለመላኬ አንተ ደብዳቤውን ስትጠላው አይቼ ነው
ብለህ ንገር” ብለውት ሄደ።
ከዚህም በኋላ ንጉሥ ምኒልክ ደጃዝማች ወልዴን ጠርተው “ንጉሥ ተክለ ሃይማኖት ለጦርነት መምጣቱ
እውነትም ሐሰትም እንደሆነ በግስገሳ ሄደህ ወደ አባይ አፋፍ ዘልቀህ በመነጥር አይተህ አሳውቀኝ” ብለው
ላኩዋቸው። ደጃች ወልዴም በግስጋሴ ሔደው ሲመለሱ “ከአባይ ወዲህ ብዙ የድንኳን ሠፈር አይቻለሁ” ብለው
ተናገሩ። ይህን የሰሙት ምኒልክም ከሠፈሩበት ተነስተው ወደ ጉዱሩ ተጓዙ። ይላላም በደረሱ ጊዜ ግንቦት 28 ቀን
1874 ዓ.ም በጠራ ሜዳ ላይ ሠራዊታቸውን አሰልፈው ሰልፉን ሲያዩ ዋሉ።
በግንቦት 30 ቀን በማለዳ ተነስተው ሲጓዙ እምባቦ ሜዳ ሲደርሱ የጐጃም ቀዳማዊ ጦር ታየ። ንጉሥ
ምኒልክ በፈረስ ሆነው ወዲያና ወዲህ እየተዘዋወሩ ወታደሩን በየአለቃው አሰልፈው ከቀኑ 5 ሰዓት ሲሆን ጦርነት
ገጠሙ። ጦርነቱም እንደተጀመረ የንጉሥ ተክለ ሃይማኖት መድፍ መተኮስ ጀመረ። ሁለት ጊዜ ያህል ተተኩሶ
በሶስተኛው መንኮራኩሩ ተሰባብሮ ወደቀ። የንጉሥ ተከለ ሃይማኖት ሰዎችም ይህን ባዩ ጊዜ ደነገጡ። መምህር
ወልደ ጊዮርጊስ “የሸዋን ጦር ፈረስ አይችለውምና የኛ ሰው በእግር ብቻ ይሰለፍ” ብለው ንጉሥ ተክለ ሃይማኖትን
አማከሩ። ምኒልክ ደግሞ የመስታወትን ሠራዊት የወሎን ፈረስ አሰልፈው በምስጢር አኖሩ። ራስ ጐበናም የምኒልክ
ዋና ጦር አዛዥ ነበሩ።

ጦርነቱ ተፋፍሞ የጥይት ጭስ ጠሐይዋን ሲጋርዳት የንጉሥ ተክለ ሃይማኖት ሠራዊት እንደመናወጥ አለ።
ይህን የሠራዊቱን መበርገግ ያዩት የንጉሥ ተክለ ሃይማኖት የጦር አዛዦች ራስ ደረሶና ደጃዝማች ሥዩም በወደቀው
ሬሳ ላይ እየቆሙና እየተራመዱ መዋጋት ሲጀምሩ ሠራዊቱም በርትቶ ይዋጋ ጀመር። እንደገና ነገሩ ተገላበጠና
የምኒልክ ጦር በዘመኑ የፈሪ ውጊያ የሚባለውን መሬት ላይ ተኝቶ ይተኩስ ጀመር። ይህም ቢሆን የጐጃም ጦር ቦታ
አስለቀቀ። ወደፊትም ይገፋ ጀመር።
ከኋላ የነበሩት ንጉሥ ምኒልክ የጐጃም ጦር ወደፊት መግፋቱን አይተው ዳኝው ከተባለው ፈረሳቸው ላይ
ወጥተው ከውጊያው መሀል ሊያዋጉ ገቡ። ወዲያውም የጐጃም ተኳሽ የምኒልክን ፈረስ በጥይት አቆሰለው።
የተያዘላቸውንም ዣንጥላ በጥይት በጣጥሶ ጣለው። ከፊት ያለውን ዣንጥላና ፈረስ ቀርቶ ከኋላ ያለውንም የምኒልክ
ድንኳን በጥይት በሳሳው። ድል ለመሆን ከጫፉ የደረሱት ምኒልክ ደብቀው ያስቀመጡት የመስታወቅ ሠራዊት
የወሎን ፈረሰኛ እንዲዋጋ አዘዙ። እግረኛና ፈረሰኛ እኩል አይዋጋምና ብዛት ያለው የወሎ ፈረስ እግረኛውን
የንጉሥ ተክለ ሃይማኖትን ጦር ወረረው። ብዙ ሰዎች ገደሉባቸው። ንጉሥ ተክለ ሃይማኖትም ጣታቸው ተላልጦ
እስቲ ቆስል ድረስ ተኩሰው ከብዙ ቦታ ላይ ቆስለው ከውጊያው ወጡ።
ንጉሥ ተክለ ሃይማኖት ከጦሩ መሀል እንደወጡ የምኒልክ አሽከር የሆኑት ጐጃሜው የዳሞቱ ባላባት
መንገሻ አቲከም በፈረስ ሆነው ደረሱባቸው። ንጉሥ ተክለ ሃይማኖትም ቆስለው እንደ ወደቁ መንገሻ አቲከምን
በሩቁ ሲያዩ “ናውሰደኝ” ብለው ላኩባቸው። መንገሻም አቲከምም በክብር እጅ ነስተው የንጉሥ ተከለ ሃይማኖትን
እጅ በሻሽ አስረው ወደ ምኒልክ ወሰዱዋቸው። እንደ ደብኑ አንድ የጦር መሪ ሲማረ የሚታሰረው በሰንሰለት ወይም
በእግር ብረት ሲሆን መንገሻ አቲከም ግን በሻሽ ያሠሩበት ምክንያት ንጉሥ ተክለ ሃይማኖትን በማክበር ነበር።
ንጉሥ ተክለ ሃይማኖት ከብዙ ቦታ ላይ እንደ ቆሳሰሉ ከምኒልክ ዘንድ ቀረቡ። ምኒልክም ሰውን የመሳብ
ኃይል ነበራቸው ንጉሥ ተክለ ሃይማኖት እንደመጡ ከዙፋናቸው ተነስተው አቅፈው ስመው “ወንድሜ እንኳን
ክርስቶስ በሕይወት አገናኘን” አሉዋቸው።

ወዲያውም እኔ ነኝ ቁስሉን የማክምለት ብለው ደማቸውን

እየጠራረጉላቸው ውጊያው አልቆመም ነበርና “ሠራዊትህን አስተወኝ። ያለፈው ይበቃል” አሏቸው። ንጉሥ ተክለ
ሃይማኖትም በምኒልክ አድራጐት ተደንቀው ነበርና እሺ ብለው ውጊያውን እንዲያቆም አዘዙ። የታዘዘውም
ፈረሰኛ” የንጉሥ ተክል ሃይማኖት ሰው የሆነህ ተው ብለውሃል ንጉሣችሁ ተይዘዋል” እያለ ለፈፈ። ይህን ልፈፋ
ራስ ደረሶ ደጃዝማች ስዩምና መምህር ወልደ ጊዮርጊስ በሰሙ ጊዜ “ያለ ዮሐንስ ንጉሥ አናውቅም ብለው
በወሰደበት እጁ መልሶ ይሰጠናል” እያሉ ሲያዋጉ

አመሹ። ቢሆንም ድል የምኒልክ ሆንዋልና ማታ ማታ ራስ

ደረሶ ደጃች ስዩምና መምህር ወልደ ጊዮርጊስ ተያዙ። ንጉሥ ተክለ ሃይማኖትም ሊቆስሉ የቻሉት ስመ ጥሩ ጀግና
ነበሩና ደጀን ሆነው ያዋጉ መስሏቸው አይሆንም ብለው እንደተራ ወታደር በፈረስ ላይ ሆነው መሐል ለመሐል
ገብተው ሲያዋጉ ነው። ንጉሥ ተክለ ሃይማኖት ሁለት ሰዓት ያህል በጀግንነት እንደተዋጉ ነው ቆስለው የተያዙት።
በተለይ በኋላ እጨጌ ሆነው የተሾሙት አባ (መምህር) ወልደ ጊዮርጊስ የተመዘዘ ሰይፍ ይዘው “የሸሸህ
ገዝቼሃለሁ” እያሉ የጐጃምን ጦር ስላበረቱት ጦርነቱ እስከዘጠኝ ሰዓት ድረስ ቆየ። በጦርነቱም ላይ ብዙ ሰዎች
ሞቱ። በማግሥቱ ንጉሥ ምኒልክ በጦርነት ላይ የሞተውን የሸዋውንም የጐጃሙንም ዋና ዋናዉን እያስፈለጉ
በማስቀበርና ቁስለኛንም ሲያስነሱ ዋሉ። የተሰበሰበውን የሁለቱንም ወገን ቁስለኞች ከሠፈር አሳድረው ከፊታውራሪ
ቀዲዳ አገር እየተመራ እንዲታመምና እንዲድን አዘዙ። ጦርነቱ በተደረገም በሦስተኛው ቀንም ምኒልክ ለጐጃም
ምርኮኛ ሁሉ ራስ ጐበናን ባልደረባ ሰጥተው አባይ ድረስ በራስ ጐበና አሸኝተው ወደ አገራቸው እንዲገቡ አደረጉ።

ንጉሥ ተክለ ሃይማኖትም ቁስላቸው የበረታ በመሆኑ በበቅሎ ላይ ተቀምጠው መሔድ ባለመቻላቸው
ምክንያት ተኝተው በሰው ሸክም እየተጓዙ ወደ እንጦጦ መልስ ሆነ። ከንጉሥ ተክለ ሃይማኖት ጋር እሳቸው
የመረጡዋቸው መኳንንትና 3000 ያህል ወታደሮች አብረዋቸው እንዲጓዙ ተደረገ። በንጉሥ ተክለ ሃይማኖት
ሐመም ምክንያት ጉዞው በቀስታ እየታረፈ ስለነበረ ጦርነቱ በተደረገ በወሩ ሰኔ 29 ቀን እንጦጦ ገቡ። በጉዞውም
ላይ የንጉሥ ተከለ ሃይማኖት ቁስል ብላቴን ጌታ ኅሩይ እንደጻፉት “ንጉሥ ምኒልክ ራሳቸው በመድኃኒ እያጠጡ
በሻሽ ያስሩላቸው ነበር።….”
እንጦጦ ከደረሱም በኋላ በንጉሥ ተክለ ሃይማኖት አካል እየገባ የቀረው ጥይት የሚያወጣ ሐኪም መጥቶ
በአካላቸው ውስጥ የቀረውን ጥይት እየተፈለገ ወጣላቸው። ንጉሥ ተክለ ሃይማኖት ካረፉበትም ቤት ምኒልክ በቀን
ሁለት በቀን ሁለት ሦስት ጊዜ እየተመላለሱ በመጠየቅና ስለምግባቸው ይዞታ እያዩና አብረውም እየበሉ ንጉሥ
ተክለ ሃይማኖትን በታላቅ ጥንቃቄ አዳኑዋቸው። አንድ ቀን ራስ ደረሶ ደጃዝማች ሥዩምና ሌሎችም የጐጃም
መኳንንት ባሉበት በንጉሥ ተክለ ሃይማኖት ማረፊያ ቤት ግብር ተበልቶ ጠጅ እየተጠጣ ሲጫወቱ ምኒልክ
የእንባቦውን ጦርነት ሁኔታ አንስተው ጐጃሞች በርትተው በመዋጋታቸው ካመሰገኑ በኋላ “እንዲያው ለመሆኑ እኔን
ብትማርኩኝ ኖሮ እንዴት ታደርጉኝ ነበር?” ብለው ጠየቁ። የጐጃም መኳንንቶችም “ቆራርጠን ለአሞራ ነበር
መምናበላዎ” አሏቸው። ምኒልክም “ ከእናንተ ጭካኔ ከኔ ርህራሄ የቱ ይሻላል ታዲያ” ቢሏቸው “ሲዋጉ ጭካኔ
ድል ሲያደርጉ ርህራሄ የሚገባ ነው” ብለው መለሱላቸው። ምኒልክም በዚህ እውነተኛ መልስ ተደስተው
“ከእንግዲህ ወዲያ የጐጃሜ እስረኛ የለኝም። ቤቴ ቤቱ ነው። አገሬም አገሩ ነው” ብለው አዋጅ አስነገሩላቸው።
ምኒልክ ለምርኮኛው መኳንንት ሁሉ ለየራስ የሚኖርበት ቤት ሰጡት። ምግብና መጠጡም ከምኒልክ ቤተ
መንግሥት

እንዲላክ

አዘዙለት።

ንጉሥ

ተክለ ሃይማኖትንም

ማለፊያ

ሆኖ

በተዘጋጀ ቤት

አስቀምጠው

የንጉሥነታቸው ክብር ሳይጐድልባቸው ቁስላቸው በሚገባ እስቲድን እንዲኖሩ አደረጉ። ለሚፈልጉት ነገር ሁሉ
የሚያስፈጽምላቸም ሻለቃ ተክሌን ባልደረባ ሰጡአቸው።
የሁለቱም ንጉሦች ውጊያ ቀላል አልነበረም። አለቃ አፅሜ እንደጻፉት ከምኒልክ ሠራዊ 913 ሰዎች ሲሞቱ
1648 ሰዎች ቆስለዋል። ከንጉሥ ተክለ ሃይማኖት ሠራዊት ደግሞ ግማሹ አህል ቆስለዋል። ይህ ሁሉ ሰው ያለቀው
በሦስት ሰዓት የጦርነት ጊዜ ውስጥ ነው።
የንጉሥ ምኒልክና የንጉሥ ተክለ ሃይማኖትን መዋጋት ሲሰሙ አጤ ዮሐንስ ተናደዱ። በተለይም ምኒልክ
አሸንፈው ተክለ ሃይማኖት በመሸነፋቸው የባሰ ተበሳጩ። ምክንያቱም ብላቴን ጌታ ኅሩይ ሲገልጹ “አጤ ዮሐንስ
በማናቸውም ቢሆን ንጉሥ ምኒልክን የሚወዷቸው በመፍራትና በሥጋት በመጠራጠርም ነበር። ንጉሥ ተክለ
ሃይማኖትን ግን ባለመፍራትና ባለመሥጋት ወገኔ በማለት ይወዷቸው ነበር ይባላል….።” ብለዋል። ይህም በመሆኑ
አጤ ዮሐንስ ምናልባት የተክለ ሃይማኖት ኃይል ቢያንስ እርዳታ ለመስጠት “….እኔ ወደ ደብረ ታቦር ሳልዘልቅና
ተዋጋ ብየ ሳላስታውቅህ ምንም ቢሆን ጦርነት እንዳትገጥም” የሚል ደብዳቤ ጽፈው ልከውባቸው ነበር። ይህን
ቃል የያዘው ደብዳቤ ግን ቀድም ብለን እንዳነበብነው ሽፍታው ደስታ ኃይሉ ወይም ራስ ደረሶ አስቀሩት የተባለው
ነው።
አጤ ዮሐንስ ከግብፅ አገር አራት ጳጳሳት አስመጥተው ስለነበር ምኒልክና ተክለ ሃይማኖት እንዳይዋጉ
ጳጳሳቱ የውግዘት ቃል እንዲልኩባቸው አዘው ጳጳሳቱ የላኩት የውግዘት ቃል የያዘው ደብዳቤ ዘግይቶ ከጦርነቱ
በኋላ ደረሰ። ንጉሥ ምኒልክም የጳጳሳቱን ውግዘት የያዘው ደብዳቤ ከደረሳቸው በኋላ ከእንጦጦ ከተማቸው ከዚህ
ቀጥሎ ያለውን ደብዳቤ ለጳጳሳቱ ጻፉ።

ትብጻህ ኅብ ልዑላን ወኅሩያን በኅበ እግዚአብሔር አቡነ ጴጥሮስ። ለአቡነ ማቲዎስ። ለአቡነ ማርቆስ።
ለአቡነ ሉቃስ ዘኢትዮጵያ። ብርሃናቱ ዓለም ወሐዋርያቲሁ ለእግዚእነ ኢየሱስ ክርስቶስ ወወሉዱ ለማርቆስ
ወንጌላዊ።
የተላከ የንጉሥ ምኒልክ።፡ እዓመኅከሙ በአምሃ መንፈሳዊት በአኃሥሥ በረከትክሙ ከትረዩአ ለኩሉ
ፍጥረት። አነ ዳህን ወሰላም በጸጋሁ ለእግዚነ ፀባኦት ወበስዕለት ለእግዚእትነ ወላዲተ ሕይወት።
ሰኔ 2 ቀን የተጻፈው የውግዘት ደብዳቤአችሁ በተዋጋን በ20 ቀን ደረሰልኝ። እኔም ንጉሥ ተክለ
ሃይማኖትን ለመውጋት አልፈለግሁትም ነበር። እርሱ ፎክሮ ከወደ ኋላዬ ገስግሶ ቢመጣብኝ አልሞት ባይ ተጋዳይ
እንደሚባለው ዙሬ ተዋጋን።
እኔ ግን ለመዋጋት ፈልጌው እንደሆነ ያወገዛችሁትም የረገማችሁትም ይድረስብኝ። ደግሞ ክርስቲያን
ለክርስቲያን በመዋጋታችን ጃንሆን አስቀይመን ይሆናል። የጃንሆም ልቡና እንዳይለወጥብኝ ስለሥላሴ ብላችሁ
አስምሩኝ እንጂ በደለኛውንስ እኔ በዋቢ ስመጣ እዚያው ከጃንሆይ ፊት ታገኙታላችሁ።
ሐምሌ ፭ ቀን ፲፰፻፸፬ ዓ.ም ተጻፈ።
አጤ ዮሐንስም ደብረ ታቦር ላይ ሳሉ ሁለቱ ንጉሦች መዋጋታቸውን ከሰሙ በኋላ መኳንንቶቻቸውን
ሰብስበው “ከክረምት በኋላ ወደ ሸዋ እንዘምታለንና ከብታችሁን እያጠነከራችሁ ክረሙ” ብለው አዘዙ።
ከመኳንንቱ የሚበዙት “ንጉሥ ምኒልክ እንኳን የጐጃምን መሣሪያ ጨምረው እንዲያውም ያሚያስፈሩ ሆነዋልና
አሁኑኑ ቁስለኛው ሳይሽር የደከመው ሳይበረታ ገመምተኛው ሳይነሳ ሳይጠነክር ብንደርስባቸው ይሻላል እንጂ
ክረትም ውጭስ አንችላቸውም” ብለው ስለመከሩዋቸው ሰኔ ሳያልቅ ሐምሌ ሲገባ ከደብረ ታቦር ተነስተው
በአማሐራ ሳይንት በኩል ተጓዙ።
ሳይንት ሲደርሱ ንጉሥ ምኒልክ አስረው በአትሮንስ ማርያም ያስቀመጡትን ደጃች መሸሻ ሰይፉን ፈትተው
እርሱን መንገድ መሪ አድርገው ለጋምቦንና ወሎን እያዘረፉ ወረይሉ ገቡ። ደጃች መሸሻ ሰይፉን ከታሰረበት
ፈትተው ማውጣታቸው የንጉሥ ምኒልክ ባላንጣ መሆኑን ያውቃሉና ማስፈራሪያ እንዲሆናቸው ነበር።
ንጉሥ ተክለ ሃይማኖት ግን ከንጉሥ ምኒልክ ጋር ታርቀው ወዳጅ ሆኑ። ምንም እንኳ ወዳጅ ቢሆኑ አጤ
ዮሐንስ ለንጉሥ ተክለ ሃይማኖት ማድላታቸውን ስለሚያውቁ የተዋጉበትን ምክንያት አስቀድመው ለማወቅ ምኒልክ
ወደ አጤ ዮሐንስ መልክተኞች ላኩ ምኒልክ የላኩዋቸው መልክተኞች የሚያመጡትን መልስ ሲጠብቁ አጤ ዮሐንስ
በክረምቱ ወራት በውሃ ሙላት ወደ ወሎ መምጣታቸው ተሰማ። ንጉሥ ምኒልክም በዚህ ሁኔታ ሲደነቁ ወደ አጤ
ዮሐንስ የላኩላቸው መልክተኛ ከአጤ ዮሐንስ ዘንድ ደብዳቤ ይዘው መጡ።
መልእክ ዘሥዩም እግዚአብሔር ዮሐንስ፤
ንጉሠ ጽዮን ንጉሠ ነገሥት ዘኢትዮጵያ።
ይድረስ ከንጉሥ ምኒልክ። በአማን እስራኤላዊ ዘአልቦ ጽልሁት ሰላም ለከ። ወሰላም እግዚአብሔር የሃሉ
ምስሌከ። እኔ በእግዚአብሔር ቸርነት በእምነ ጽዮን አማላጅነት አምላክ ቅዱሳን ይክበር ይመስገን ደህና ነኝ።
ምህረቱ ለዘላለም ነውና።

በጌምድር ሳለሁ ሁለቱ ነገሥታ ተዋግተው ድል ለንጉሥ ምኒልክ ሆነ ንጉሥ ተክለ ሃይማኖትም ይዘው
ወደ ሸዋ ተጓዙ ሲሉ ብሰማ እግዚአብሔር የፈቀደውን ሰርቷል ብዬ የክርስቲያን ደም በማይረብ ነገር በመፍሰሱ
የእናንተን ደብዳቤ ስጠብቅ ደብረ ታቦር ላይ ወር ሙሉ ተቀመጥሁ። ኋላ ግን ወሬያችሁ ቢጠፋብኝ ይህስ ነገር
አለበት ብዬ ስመጣ ሳይንትን ሳልፈው የንጉሥ ወረቀት ደረሰልኝ። ደብዳቤውንም አይቼ መዘግየቱ በመንገዱ
ርዝመት እንጂ ሌላ ተንኰል አለመኖሩን ባወቅ ወደ በጌምድር ለመመለስ አስብሁ ነገርግን ክረምቱ ተጭኗልና
ሠራዊቱ የሚጐዳብኝ ሆነ። ስለዚህ ከወሎ እንድከርም ፈቃድ ይደረግልኝ። እኔም አልበድልም። በጥቢ ተገናኝተን
ሁሉንም ነገር ተማክረን ወደ በጌምድር መመለስ ይሻል ብዬ ነው እንጂ ሌላ ጉዳይ ኖሮኝ አይደለም።
ደግሞ ይህ የሚያሳዝን ነገር ቢሆን ተመልሼ ሠራዊቱ በውሃ ሙላት በጭቃ ያለቀው አልቆ የተረፈውን
ይዤ መመለስ ይሻላኛል።
ሐምሌ ፪ ቀን ፲፰፻፸፬ ዓ.ም።
ይህ የአጤ ዮሐንስ እንዲያውስ ለይስሙላ የተጻፈ እንጂ አንድ ንጉሥ ነገሥት ለበታቹ ወይም ለታዛዡ
የሚጽፈው ደብዳቤ አይዶለም። አንደኛ የመላው ኢትዮጵያ ንጉሠ ንገሥት ሆነው በበታች ግዛታቸው በወሎ
እንድከርም ይፈቀድልኝ ማለታቸው ሁለተኣኝ የማይፈቀድልኝ ቢሆን ሠራዊቱ በውሃ ሙላት ያለቀው እያለቀ ወደ
በጌምድር እመለሳለሁ ማለታቸው ሲታይ የለበጣ ወይም የጊዜ ማሳለፊያ ይመስለኛል እንጂ አንድ ንጉሠ ነገሥት
በገዛ ግዛቱ ውስጥ የመቆያ ፈቃድ መጠየቅ የለበትም። አንድ ምኒልክም ይህ የአጤ ዮሐንስ ደብዳቤ እንደደረሳቸው
“….ጃንሆይ መጥተው ወደ ወሎ ከቀረቡ ሳንገናኝ አንከርምምና ወደዚያው እመጣለሁ። ከድንኳንም ቤት ይሻላልና
ወረኢሉ ከኔ ቤት ገብተው ቢከርሙ ይሻላል” የሚል ደብዳቤ ሐምሌ 10 ቀን 1874 ዓ.ም ጽፈው ለአጤ ዮሐንስ
ላኩ።
አጤ ዮሐንስ የሁለቱን ንጉሦች ጉዳይ ለማየት ምኒልክ ንጉሥ ተክለ ሃይማኖትን ይዘው እንዲመጡ
ልከውባቸው ነበርና ንጉሥ ምኒልክ ንጉሥ ተክለ ሃይማኖትን ይዘው ሐምሌ 14 ቀን ከእጦጦ ተነስተው በደብረ
ብርሃን አድርገው ደጋ ደጋውን በመጓዝ ነሐሴ 6 ቀን ወረኢሉ ደረሱ። አጤ ዮሐንስም ጠመንጃ እያስተኰሱ በታላቅ
ክብር ተቀበሉዋቸው።
ንጉሥ ምኒልክና ተክለ ሃይማኖት ከአጤ ዮሐንስ ዘንድ እንደደረሱ ተጣልተው በጦርነት የተፈታተኑ
ባላጋራ መሆናቸው ቀርቶ ፍጹም የሚዋደዱ ፍቅረኞች ሆነው ታዩ። አጤ ዮሐንስ ግን የሚጠብቁት ግን ከሁለቱ
አንዱ አንደኛው ከሳሽ ሆኖ ፍርድ ለመጠየቅ ከፊታቸው የሚቀርቡ መስሏቸው ነበር። ስለዚህ አጤ ዮሐንስ
ሁለቱንም ንጉሦች አቅርበው “….ቃሌን ጥሳችሁ ስለምን ተዋጋችሁ” ብለው በቁጣ ቃል ወቀሱዋቸው።
ንጉሥ ምኒልክ “እምቢ ብሎ ገፍቶ መጥቶ ያለውድ በግድ ገጠመኝ” አሉ። ንጉሥ ተክለ ሃይማኖትም
“አሽከሮቼ ያቀኑትን

አገር

ቢቀርብኝ አገሬን ገንዘቤ

ቀምተው ምርኮውን ሁሉ እጅ አድርገው ለጃንሆይ የላክሁት ደብዳቤ መልሱ

አልሰጥም ስል ተዋጋሁ” ብለው ተናገሩ። አጤ ዮሐንስም “አትዋጉ ብዬ የላኩትን

ደብዳቤ ምን ወሰደው?” ብለው መልክተኞቹን ጠየቁ። መልክተኞቹም “ደስታ ኃይሉ የሚባል ሽፍታ ከመንገድ
አስሮ ደብዳቤውን ቀማን” አሉና መለሱ። ከዚህ በኋላ የደስታ ኃይሉ ተንኮል ተገልጦ አጤ ዮሐንስም “ማኅተም
ቀምቶ ሕዝቡን ባስፈጀበት እቀጠዋለሁና ከተቀመጠበት ቦታ እጁን አስይዝ” ብለው ንጉሥ ተክለ ሃይማኖትን
አዘዙ።

ንጉሥ ተክለ ሃይማኖትና ንጉሥ ምኒልክ ትእዛዝ ጥሰው በመዋጋታቸው ሠራዊቱን ባስፈጁበት መቀጫ
ከንጉሥ ምኒልክ ወሎን ወስደው ለራስ አርአያ ሥላሴና ለራስ ሚካኤል ሰጡባቸው። ከንጉሥ ተክለ ሃይማኖት
ደግሞ ሰባት ቤት አገውን ወስደው ለራስ አሉላ ሰጡ። ከዚህም በቀር ንጉሥ ምኒልክ ከንጉሥ ተክለ ሃይማኖት ጋር
በተዋጉበት በእንባቦ ዘመቻ ጊዜ የማረኩትን መድፍና መሣሪያ ሁሉ ለራስ አሉላ እንዲያስረክቡ አጤ ዮሐንስ
አዘዙዋቸው። ምኒልክም በዚህ ትእዛዝ በጣም ቢያዝኑም ቅር እያላቸው አስረከቡ። ወዲያው ለንጉሥ ተክለ
ሃይማኖት ሊመልሱላቸው ነው እየተባለ ስለተወራ የሸዋ መኳንንት ሁሉ ገና በወሬው አዘነ።
ሁለቱ ንጉሶች ማለት ምኒልክና ተክለ ሃይማኖት ከአጤ ዮሐንስ ተሰናብተው በቶሎ ወደ አገራችው
ለመመለስ ፈለጉ። ቀድመውም ንጉሥ ተክለ ሃይማኖት ወደ አጤ ዮሐንስ ዘንድ ገብተው “እባክዎ ጃንሆይ ወደ
አገሬ እንድገባ ይፍቀዱልኝ” ብለው ቢለምኑዋቸው “ወደ አገሬ ልግባ የምትለኝ መቼ ማርሁህና ነው። አሁንም
ስለጥፋትህ ሁሉ ምህረት እንዳደርግልህ ንጉሥ ምኒልክን አማላጅ ላክብኝና ከዚያ በኋላ አሰናብትሃለሁ” አሏቸው።
ንጉሥ ተክለ ሃይማኖት ይህንኑ ምኒልክ ነግረው “እባክዎ ከልብ ያስታርቁኝ” ብለው ለመኑዋቸው። ንጉሥ
ምኒልክም ጉዳዩ ሳይገባቸው እሺ ብለው ለአማላጅነት ወደ አጤ ዮሐንስ ዘንድ ገቡ “….እባክዎ ጃንሆይ ንጉሥ
ተክለ ሃይማኖትን ከልብዎ ይታረቁትና ወደ ሀገሩ ይግባ” ብለው ቢለምኗቸው “እኔ ባነግሰው እርሱ በጥጋቡ
ለቆለታልና መንግሥት አይገባውም ነበር። ነገር ግን ንጉሥን አማላጅ ከላከ ምን ይደረጋል። ትናንትም ንጉሥ
አድርገን ዛሬ ብንሽረው ለኛም አያምርልንምና ምሬዋለሁ። ዳሩ ግን ንጉሥ ሆኖ ያለ መሣሪያ በጀሌ ወታደር ታጅቦ
ወደ ሀገሩ ቢገባ ውርደት ለኛው ነውና የተማረከበት መድፉም ነፍጡም እንዲመለስለት ይሁን….” አሏቸውና
ምኒልክ በድንጋጤ አዘኑ።
ምኒልክ በደረሰባቸው ነገር ሁሉ ቢያዝኑም ያልተከፉ በመምሰል ከአጤ ዮሐንስ ጋር ቆይተው አቡነ
ማቴዎስ ለሸዋ ጳጳስነት ተቀብለው የካቲት 2 ቀን 1875 ዓ.ም ከቦሩ ሜዳ ተነስተው የካቲት 24 ቀን ልቼ
ከተማቸው ገቡ። ወደ ደብረ ብርሃም ሄደው ልብሰ መንግሥት ለብሰው ዘውድ ጭነው ጳጳሱ አቡነ ማቴዎስም
የጵጵስና ልብሳቸውን ለብሰው ታላቅ በዓል ተደረገ።
ምኒልክ በግዛታቸው መቀነስ ተናደዱ። ሆኖም አሳባቸውን በሆዳቸው ይዘው ሰላማዊ መስለው መታየት
ጀመሩ። አጤ ዮሐንስ አልበገር እያለ ያስቸገራቸውን የምኒልክን ኃይል በጋብቻ ለመተሳሰር አስበው ልጃቸውን
ለልጃቸው እንዲድሩላቸው ጠየቁ። ለጋብቻው አማላጅነትም ራስ አሉላ ራስ ገብረ ኪዳን ቢትወደድ ገብረ መስቀል
ካጼ ዮሐንስ ተልከው ይስጡልኝ ብለዋ….” ብለው ነገሩ። ንጉሥ ምኒልክም እምቢ ማለት ስለማይችሉ ጋብቻውን
ፈቅደው የስድስት ዓመት ዕድሜ ያላት ዘውዲቱ 12 ዓመት ዕድሜ ላላቸው ለአርአያ ሥላሴ ተዳሩ።
ዮሐንስና ምኒልክ በሥልጣን ሽሚያ ላለመፈላለግ በጋብቻ ቢተሳሰሩም የዮሐንስ ጫናና የምኒልክ የግልበጣ
ሐሳብ አልቀረም። ምኒልክ የጦር መሣሪያ ፍላጐታቸው አልገታ አለ። ማሳዣ እንደጻፉትም በዓመት እስከ አንድ
ሚሊዮን ብር ለመሣሪያ መግዣ ወጭ ያደርጉ ጀመር። ይህን የምኒልክ ጦር መሣሪያ ፍላጐት ያለመገታት ያወቁት
አጤ ዮሐንስም ምኒልክ ከውጭ መንግሥታት እንዳይገናኙና የጦር መሣሪያም ወደ ሸዋ እንዳይገባ በሩን ሁሉ
ዘጉባቸው።
ምኒልክ በእንዲህ ዓይንቱ ችግር መሀል ሲዋልሉ አለቃ ብሩ የተባሉ ሰው ከአጤ ዮሐንስ ከድተው ወደ
ምኒልክ ዘንድ መጡ። አለቃ ብሩ ከንጉሥ ምኒልክ ጋር ከተገናኙ በኋላ ዘንድ መጡ። አለቃ ብሩ ከንጉሥ ምኒልክ
ጋር ከተገናኙ በኋላ የባህሩን በር ከያዙት ግብጾች ጋር ቢወዳጁ የበለጠ ጥሩ ውጤት እንደሚገኝ ምኒልክን

መከሩዋቸው። በአለቃ ብሩ ምክር የተስማሙት ምኒልክም የአባ ቡርቃ ፓሻን ልጆች ካይሮ ልከው ከከዲፋ ጋር
ወዳጅነት መሠረቱ። በኋላም አለቃ ብሩን ከሙዚንጀር ጋር ወደ ካይሮ ልከው ወዳጅነታቸውን አጠናከሩ።
ምኒልክ ከባላንጣቸው ጠላት ከግብፅ ጋር ወዳጅ ይሁኑ እንጂ ከዚያ በፊት ግብጾች የኢትዮጵያን ክፍል
ቆርሰው ይዘው ነበር። በሰሜን በኩል ከአጤ ዮሐንስ ጋር እየተዋጉ ወሰን ቢገፉም በምሥራቅና በደቡብም
ከኢትዮጵያ ቆርሰው ይዘው ነበር። ለምሳሌ ንጉሥ ምኒልክ በ1868 ዓ.ም ሰኔ 10 ቀን ከልቼ ከተማቸው ከግብፁ
ኢስማኤል ፓሻ የጻፉት ደብዳቤ እንዲህ ይላል “….መልካም ሥራትና ጠበብ ንግድም በአገሬ አገባለሁ ብዬ
ዠምሬአለሁ። ዳግመኛም ከጐረቤቶቼና ከአውሮፓ ነገሥታት ወዳጆቼ የፍቅር መገናኘትን ውልንም ላደርግ
እፈልጋለሁ። ይህም እስከ ባህር ድረስ መንገድ የሚደፍን መሰለኝ። ጐረቤቶቼን ሊዋጉ የመጡ የርስዎ ወታደሮች
በኢትዮጵያ ደቡብ በኩል አገሬን ተዋጉት። ዛሬም ያላረፉም። ከኒያ የተከፈሉት ተጐሪን* ያዙት። አውሳንም
ጨዉንም ያዙት። የሸዋ መንግሥት የጋላን አገር ይዞ የነበረ አዳሉም ሐረርጌም በእርስዎ ወታደሮች እጅ ሆነ። ዛሬ
ጦሩ ባጠገባችን ነው። ሶስተኛ ጦር በነጭ አባይ መጥቶ በጋላ አገር ታየ ይሉናል። በሐረርጌና በዘይላ የወጣው
ከላይኛው ጦር ጋራ ጉራውጌ ላይ እንዲገናኙ ታቃጥረዋል ይባላል። ይህም ምስጢር አይዶለም። ጉራውጌውም የኔ
ግዛት ነው።
“አሁን ይህን ምን እንበለው። የወታደሮችዎ ሥራና የወዳጅነት የፍቅር የሚያሳይ የደብዳቤ ቃል የተካከለ
አይመስለኝም። እጅግ የሚያስፈራ ነገር ነው። በዚህም እጅግ አዝኛለሁ። ነገር ግን እርስዎ ወዳጅዎን አለ ብልሃት
አለ ሥልጣን መጥተው ይወጉኛል አይመስለኝም። አገሬ ድረስ መጥተው። ለጊዜው ብቻ አሳዘነኝ እንጂ። ነገር ግን
ኢትዮጵያ በእናንተ ጦር መከበብዋን ማሳየት ይገባናል።
“ዛሬ በባሕረ ኤርትራ ያሉ በርሮች በሕንድ ውቅያኖስም ያሉ በርሮች ወደኛ ከጨርቅ በቀር ሌላ
እንዳይመጣ ከለከሉ። ነፍጥና ባሩድ የወታደር መሣሪያ ሁሉ ለመጠባበቂያ የሚሆን ሁሉ በእውቅ ተከለከለ።
“የግብጻውያን ጦር አገሩን ሁሉ ከበበው። ጥቂት ቆይቶ አዋሽ ሊገቡ ነው። ከኔ ግዛት ላይ። ይህ የሆነ
እንደሆነ የፈራሁት ሁሉ ደረሰ።….ለመንገዱ ለበሩ ሳንከለከል በተጐሪ አውራጃ ያለ መሀከለኛው መገድ በመሀል
እንዲኖርልን። የንግድም ዕቃ ሁሉ ይህ ይቅር ሳይባል እንዳይከለከልብን። በበሩ ሁሉ በመንገዱ በወታደሮችዎም
እጅ እንዳይያዝብኝ። የኔ መልካም ፈቃድ መልካም ምኞት ማሰናከያ እንዳያገኝ….ስለዚህ መልካም ፍሬ ከእርስዎ
እንዲያገኝ ተስፋ አለኝ….” የሚል ደብዳቤ ሲልኩ ማኅተማቸውም ምኒልክ ንጉሠ ነገሥት ዘኢትዮጵያ የሚል
ነበር።
የኢትዮጵያን መሳፍንት በእንዲህ ዓይነቱ የሥልጣን ሽሚያ በሚራኮቱበት ወቅ የሐማሴን መኳንንት
ከሐማሴን ግዛት እየቆረሰ ለኢጣሊያ ይሰጥና ይሸጥ ጀመር።
የንጉሥ ምኒልክ መኳንንቶች በፄታቸው መበደል ምክንያት በተለይም ከእንባቦ የተማረከው መሣሪአይ
በመመለሱ ይቆጩ ነበርና አንገብርም እንዋጋ እያሉ ንጉሥ ምኒልክን ይወተውቱ ጀመረ። ምኒልክ ግን የመዋጋቱ
ሀሳብ ቢኖራቸውም አጤ ዮሐንስ ብዙውን መኳንንት በወዳጅነት ይዘውት ስለነበረ አቅማቸውን ገምተው መዋጋቱ
እንደማያዋጣቸው አውቀው የመኳንንቶቻቸውን ምክር ሳይሰሙ ቆዩ። አጤ ዮሐንስ እንደሚያደርጉት ሁሉ ንጉሥ
ምኒልክም

አጤ

ዮሐንስ

በወዳጅነት

የያዙዋቸውን

መኳንንቶች

ለማላቀቅ

ይጥሩ

ጀመር።

በኃያልነታቸው የታወቁት የጐጃሙን ንጉሥ ተክለ ሃይማኖትን ከአጤ ዮሐንስ ለማላቀቅ ሞከሩ።

በመጀመሪያም

በ1880 ዓ.ም የውጭ ጠላት በሁለት በኩል ኢትዮጵያን ከበበ። ባንደኛው በኩል ኢጣሊያኖች ሲሆኑ
በሌላው በኩል ደግሞ ድርቡሾች ነበሩ። አጤ ዮሐንስም ታላቁን የኢጣሊያን ጦር ለመውጋት ወደ ሰሐጢ ሲሔዱ
በጐንደር በኩል የመጣውን የደርቡሽ ጦር ደግሞ ንጉሥ ተክለ ሃይማኖት ወደ በጌምድር ሔደው እንዲጠባበቁ
አዘዙዋቸው። ንጉሥ ተክለ ሃይማኖት እንደታዘዙት ሠራዊታቸውን አስከትለው ወደ በጌምድር ሔደው በቀልት
ከተባለ ቦታ ሆነው ይጠባበቁ ጀመር።
የደርቡሾችም ጦር በዚያው ዘመን ደንቢያ ድረስ ገብቶ ጥር 10 ቀን ሣር ውሃ ከሚባል ሥፍራ ከንጉሥ
ተክለ ሃይማኖት ሠራዊት ጋር ጦርነት ገጠመ። የንጉሥ ተክለ ሃይማኖት ሠራዊትም በመጀመሪያ ድል ካደረገ በኋላ
እንደገና የደርቡሽ ጦር በርትቶ በመዋጋቱ የንጉሥ ተክለ ሃይማኖትን ሠራዊት ድል አደረገው። ንጉሥ
ተክለሃይማኖትም ከልጃቸው ከራስ በዛብህ ጋር በፈረስ አምልጠው በደንገል አድርገው ጐጃም ገቡ። ሌላው
ልጃቸው ደጃዝማች በለው ደግሞ ጳጳሱን አቡነ ሉቃስን ይዘው በፎገራ በኩል ሸሽተው ጐጃም ደረሱ። በዚህ
ትርምሱ በወጣ ጦርነት ከአባቴ አልለይም ብለው አብረው ዘምተው የነበሩት የንጉሥ ተክለ ሃይማኖት ሴት ልጅ
ወይዘሮ ምንትዋብ በደርቡሾች ተወሰዱ። የንጉሥ ተክለ ሃይማኖት ሠራዊትም አብዛኛው በሰይፍ እየታረዱ ሲያልቅ
የተፈረውም ሸሸ። ሠራዊትም ላይም አባራሪው ደርቡሽ ሲደርስበት ሸሺው ከጣና ባህር እየገባ አለቀ። ከዚያ ጦርነት
ደርቡሾች ስምንት ሺህ ያህል ሰዎች ማረኩ። ጐንደር ከተማ ገብተውም 47 አብያተ ክርስቲያናት አቃጠሉ። ወደ
ጐንደር በሚጓዙበት ጊዜም 200 ያህል ቤተ ክርስቲያን አቃጥለዋል።
ይህ በሆነበት ጊዜ ንጉሥ ምኒልክ ወሎ ውስጥ ነበሩ “….ንጉሥ ተክለ ሃይማኖት ከደርቡሾች ጋር
ተዋግተው ድል ሆነው ወደ አገራቸው ጐጃም ተመለሱ።….” የሚል ወሬ እንደሰምሙ እንደገና ደርቡሽ ተመልሶ
እንዳያጠቃ የካቲት 7 ቀን 1880 ከቦሩ ሜዳ ተነስተው መጋቢት 1 ቀን ደብረ ታቦር ገቡ። በደብረ ታቦር ከተማም
ጥቂት ቀናት ቆይተው ወደ ጐንደር ተጓዙና አዘዞ ሲደርሱ ሚያዝያ 11 ቀን ሠራዊታቸን በሙሉ አሰልፈው የተኩስ
ትርኢት ተመለከቱ። ምኒልክ ንጉሥ ከተባሉበት ጊዜ ጀምሮ ይሄንን ያህል ሰፍል አላዩም ይባላል። የደርቡሽ
ሰላዮችም ይህንኑ አይተው ለበላዮቻቸው ታላቅ ኃይል መምጣቱን አሳወቁ። ምኒልክም አምባጫራ ወርደው
የደርቡሽን መምጣት ሲጠባበቁ ፈርተው መተማመን ከማጠናከር በስተቀር ወደ ኢትዮጵያ ግዛት ሳይገቡ ቀሩ።
ንጉሥ ምኒልክ አምባጫራ ሆነው ሲጠባበቁ አጤ ዮሐንስ ከሰሐጢ ጦርነት ተመልሰው መቀሌ ገብተው
ነበርና “….የደርቡሽ መልክተኞች ጐንደር መጥተው ከንጉሥ ምኒልክ ጋር ተገናኝተው በምሥጢር ተነጋግረው
ተመለሱ….” የሚል ወሬ ተነገራቸው። አጤ ዮሐንስ ይህን ሲሰሙ ተናደዱ። “በኔ ላይ ከኢጣሊያኖች ጋር መዋሉ
አልበቃው ብሎት እንደገና ደግሞ ከደርቡሾች ጋር መመሳጠር ከጀመረ የንጉሥ ምኒልክ ሐሳብ ከኔ ጋር ለመጣላት
ሳይሆን አይቅርም” ብለው “….ከእንግዲህ ወዲህ በመጣችሁበት መንገድ ወደ አገራችሁ ተመለሱ….” የሚል
ደብዳቤ ለንጉሥ ምኒልክ ላኩባቸው።
ምኒልክ ይህ ደብዳቤ እንደደረሳቸው አጤ ዮሐንስ ለጠብ እንደፈለጉዋቸው ገባቸው። ወዲያውም
መኳንንቱን ሰብስበው ደብዳቤውን ካስነበቡ በኋላ ከተደረገው ምክር አንዳንዶቹ እንደአዘዙን በመጣንበት በወሎ
እንመለስ የሚል ሀሳብ አቀረቡ። ምኒልክ ግን “በመጣሁበት መንገድ ስመለስ ገስግሰው መጥተው ቢቆዩኝሳ ዳግመኛ
እጅ ልነሳ? ያውም ለወቀሳ ለከሰሳ። ይህስ የማይሆን ነገር ነው።….” ብለው በዘዴ ተለማማጭነታቸውን ለማሳየት
ጭምር “….እባክዎ ጃንሆይ በጐጃም አድርጌ ወደ ሸዋ እንድመለስ ይፈቀድልኝ ….የሚል ደብዳቤ ወደ አጤ
ዮሐንስ ላኩ።

አጤ

ዮሐንስም

ደብዳቤው

እንደደረሳቸው

መኳንቶቻቸውን

ሰብስበው

ተመከረበት።

በምክሩም

“….በጐጃም አድርገው ወደሸዋ ለመመለስ ቁርጥ አሳብ አድርገው እንደሆነ በመጡበት ይመለሱ ብንላቸው
አይመለሱልንም።

ብንገሰግስም

አንደርስባቸውም።

በዚህ

ላይ

ሠራዊታችን

በሰሐጢ

ዘመቻ

ተጐድቷልና

አንችላቸውም። ስለዚህ በጐጃም እንዲሄዱ ቢፈቀድ ይሻላል….” ተብሎ ተመከረና በጐጃም ይሂዱ የሚል ፈቃድ
ተጻፈላቸው። ለንጉሥ ተክለ ሃይማኖትም “….ንጉሥ ምኒልክ በጐጃም ሲያልፉ መንገድ አትከልክሉ። ስንቅ
ስጥ….” የሚል ደብዳቤ ተላለፈላቸው።
ንጉሥ ምኒልክ እንደተፈቀደላቸው ተጉዘው ጐጃም ሲደርሱ ንጉሥ ተክለ ሃይማኖት በቋፍ ነበሩና
ምኒልክን ጠርጥረውና ፈርተው ሸሹ። ምኒልክም በሰላም ለማለፍ መምጣታቸውን ከላኩባቸው በኋላ ንጉሥ ተክለ
ሃይማኖት መጥተው ከምኒልክ ጋር በፍቅር ተገናኙ። ምኒልክ ሆኑ ተክለ ሃይማኖት አጤ ዮሐንስ ለመጣል ወዳጅ
መስለው ይተባበሩ እንጂ ውስጥ ውስጡን እርስ በራሳቸውም አይተማመኑም ነበር። ለምሳሌ ጄነራል ባራቲየሪ
የውጭ ጉዳይ ሚኒስቴር ፌብራዮ 3 ቀን 1895 በጻፈው ደብዳቤ “….ተክለ ሃይማኖት የምኒልክ የውስጥ ጠላት
ነው….” ብሏል።
ምኒልክ ጐጃም እንደገቡ ንጉሥ ተክለ ሃይማኖት ታላቅ ግብር አዘጋጅተው ጋበዙ። ግብሩ በሚበላበት
አዳራሽ ውስጥ ከፍ ካሉ ቦታ ላይ ሶስት ዙፋን ተዘርግቶ ነበር። በአንደኛው ዙፋን ንጉሥ ምኒልክ ሲቀመጡ
በሌላው ደግሞ ንጉሥ ተክለ ሃይማኖት ተቀመጡ። ከመሀላቸው ያለው ሦስተኛው ዙፋን ግን በጣም አምሮና አጊጦ
የአጤ ዮሐንስ ዙፋን ነው ተብሎ ባዶውን ተቀምጦ ነበር። ለመሰንበቻውም ዙፋኖቹ በዚሁ ሁኔታ ቆዩ።
ምኒልክ በጐጃም ውስጥ በሚዘዋወሩበት ጊዜ በየደረሱበት ቦታ ሁሉ ሕዝቡ በሆታና በእልልታ እየተቀበለ
አጤ መሆኛዎ ደረሰ እያለ ይዘፍንላቸው ነበር። ሁለቱ ንጉሶች በአጤ ዮሐንስ ላይ ለማድረግ ያሰቡትን ነገር
በምሥጢር ተነጋግረው ሲጨርሱ ንጉሥ ምኒልክ “….ከደርቡሽ ጋር ስትዋጋ የጦር መሣሪያህ ተማርኮብሃልና ስለ
እርጥባን ነው።….” ብለው ሁለት መድፎችና 250 ጠመንጃ ለንጉሥ ተክለ ሃይማኖት ሰጡዋቸው። ንጉሥ ተክለ
ሃይማኖትም ለመሰነባበቻ ብለው ንጉሥ ምኒልክ ግብር አበሉ። ግብሩ በሚበላበት አዳራሽ ውስጥ በፊት ከነበሩት
ሶስት ዙፋኖች አንደኛው መሀል ያለው የአጤ ዮሐንስ ዙፋን የተባለው ተነስቶ የሁለቱ ዙፋኖች ብቻ ተቀምጠው
በመታየታቸው የጐጃምና የሸዋ ሰው ነገር እንዳለበት አውቆ በጉዳዩ ተደነቀ። ምኒልክም በግንቦት መጨረሻ እንጦጦ
ገቡ።
ሁለቱ ንጉሦች ያደረጉት ስምምነትም አጤ ዮሐንስ መጀመሪያ ወደ ጐጃም የዘመቱ እንደሆነ ንጉሥ
ምኒልክ በቤጌምድር መጥተው በጀርባ ሊወጉ አጤ ዮሐንስ ወደ ሸዋ የዘመቱ እንደሆነ ንጉሥ ተክለ ሃይማኖት
በቤጌምድር መጥተው በጀርባ ሊወጉ ተማምነው ነበር። በዚህ ምክር ተስማምተው ከተለያዩ በኋላ ለአጤ ዮሐንስ
አንገብርም ብለው ግብር ሳይከፍሉ ቆዩ።
ይህ ምክር የክዳት አዳማ አጤ ዮሐንስ ሲሰሙ ተናደዱ። ከምኒልክ ይልቅ አቅማቸው ዝቅ ያለውን ንጉሥ
ተክለ ሃይማኖትን ለይቶ ለመምታት ደርቡሽን እንወጋለን በሚል ሰበብ በ1880 ዓ.ም በክረምቱ በነሐሴ ወር አጤ
ዮሐንስ ወደ ጐጃም ዘመሩ። የአጤ ዮሐንስ መዝመት የሰሙት ንጉሥ ተክለ ሃይማኖትም ለጦርነት ይዘጋጁ ጀመር።
ንጉሥ ተክለ ሃይማኖት ስንቃቸውንና መሣሪያቸውን አዘጋጅተው በጅብላና በመተራ ካሉ ምሽጐች ገብተው
ተቀመጡ። የጐጃሙ ጳጳስ አቡነ ሉቃስም አስታርቃለሁ ብለው አጤ ዮሐንስ ወዳሉበት ጉሊት ሔዱ። በዚያም
በማስታረቁ ጉዳይ ሲጥሩ ከረሙ። አጤ ዮሐንስ ግን ወደፊት መጥተው ጉዛምን ላይ ሠፈሩ። መድፎቻቸውንም
በጭምትና በማይ አፋፍ ላይ ጠመዱ። ከዚያም ሆነው ንጉሥ ተክለ ሃይማኖት ያሉበትን ምሽግ ለመስበር መድፎቹ

ሲተኮሱ ጅብላን እያለፉ ይወድቁ ጀመር። ቀላል መድፎች በቅርብ የሚመቱት ሲተኮሱም ንጉሥ ተክለ ሃይማኖት
ያሉበትን ምሽግ ገደሉን እየመቱ ይቀሩ ጀመር። የንጉሥ ተክለ ሃይማኖት የመድፍ ተኳሾች አለቃ የሆነው ባሻ
አስናቀ ግን ጅብላ ሆኖ ጭምት ላይ ከተጠመደው መድፍ አስተካክሎ ሲተኩስ ጥይቱ በመድፉ አፍ ገብቶ መድፉ
በመገልበጡ የአጤ ዮሐንስም መድፍ ተኳሽ ተገደለ። ከንጉሥ ተክለ ሃይማኖት ወገንም የተሰለፉት ባላንባራስ
ጊዮርጊስ የተባሉት ግሪካዊ ከአጤ ዮሐንስ ብዙ ሰዎችን ገደሉ። ከዚህ በኋላ አጤ ዮሐንስ ጭምት ላይ ያላቸውን
የጦር ሰፈር አነሱ። ባሻ አስናቀ በኢትዮጵያ ለመጀመሪያ ጊዜ መድፍ የሠራ ኢትዮጵያዊ ነው።
በዚህ የተናደዱት አጤ ዮሐንስም ጐጃም በሙሉ እንዲዘረፍ አዘዙ። ወታደሩም ከዳር እስከ ዳር በጐጃም
ተሰማርቶ ከብቱንም ሀብቱንም ዘረፈው። ከብትዋ የተፈረደባት አንዲት የጐጃም አልቃሽም
“በላይኛው ጌታ በባልንጀራዎ፤
በቅዱስ ሚካኤል በጋሻ ጃግረዎ፤
በጽላተ ሙሴ በነጭ አበዛዎ፤
ጐጃምን ይማሩት ፈሪም አንልዎ” ብላ ገጠመች።
ጐጃም ከተዘረፈ በኋላ ንጉሥ ተክለ ሃይማኖት የጐጃም መበደልና መዘረፍ አሳዝኖአቸው ከአጤ ዮሐንስ
ጋር ተላልከው ታርቀው ገቡ። እልልታም ደስታም ሆነ። አጤ ዮሐንስም ከጠፋው በቀር የጐጃም ገንዘብ ይመለስ
ብለው አዋጅ ተናገሩ። ከዚህ በኋላ አጤ ዮሐንስ ንጉሥ ምኒልክን ሊወጉ ወደሸዋ ጉዞ ጀመሩ። ምኒልክም ከተክለ
ሃይማኖት ቀጥሎ በትሩ እንደሚያፍርባቸው ያውቁ ነበርና ራስ ዳርጌን በሰላሌ በኩል ደጃች መኰንንን በግንደበረት
በኩል ደጃች ወሌን በወሎ በኩል አሰልፈው የዮሐንስን መምጫ ይጠባበቁ ነበር የጐጃምን መዘረፍ ከሰሙ በኋላ ግን
የሸዋም ሕዝብ የዚያ ዓይነት ዕድል እንዳያጋጥመው ከደብረ ሊባኖስ ከዙቃላ የተውጣጡ መነኮሳትን “አስታርቁኝ”
ሲሉ ወደ አጤ ዮሐንስ ላኩዋቸው። አጤ ዮሐንስም ምኒልክን ካስገበሩ በኋላ ወደ መተማ ሔዱ።
አጤ ዮሐንስ ወደ ሸዋ መዝመታቸውን ቢተዉም የንጉሥ ምኒልክ ነገር ግራ ስላጋባቸው በምኒልክ አጐት
በራስ ዳርጌ አማካይነት ነገሩ ሁሉ ተፈራርጦ ሰላም እንዲመሠረት በደብዳቤ ጉዳዩን የመጨረስ አሰቡ። ለመጀመሪያ
ጊዜም ኅዳር 18 ቀን 1881 ዓ.ም ለሚከተለውን ደብዳቤ ለራስ ዳርጌ ፃፉላቸው።
ይድረስ ከራስ ዳርጌ። እንዴት ሰነበቱ። እኔ ከሠራዊቴ ጋር እግዚአብሔር ይመስገን ደህና ነኝ። ፲፩ ዓመት
ሙሉ በፍቅር ተጸምደን በሃይማኖት በምግባር አንድ ሆነን መንግሥታችንን አጽንተን እንኳን ኢትዮጵያ ሰው
የወዲያ አገር ነገሥታት እንኳ እየቀኑብን ከእግዚአብሔር ከሰው ተስማምተን እስካሁን ተቀመጥነ።
አሁን ዲያቢሎስ ጸላኢ ሠናያት ነውና የአህዛብ መሳለቂያ ሊያደርገን ከሁለታችን ከወንድማማቾች መካከል
ያለ ነቅ አገባብን።
ደግሞ ዝምድናችን እንዲጸና እንድንበረታ ብዬ ምንም እግዚአብሔር ቢያሳፍረነ ልጅ ከልጅ አጋባሁ።
ምክር መከርሁ። ሃይማኖት አስተማርሁ። ሥላሴ እንኳን የሚያደርጉትን ከመንግሥቴ ከፍዬ ወንደሜን ለመንግሥት
አበቃለሁ እንጂ እኔ በንጉሥ ክፉ ያደርግሁ አልመሰለኝም ነበር።
አሁንም በትውልድ አባት ነዎ። በዕድሜ ሽማግሌ ነዎ። ሰይጣን ባልሆኑ ሰዎች አድሮ ነገር ሲያበላሽ እያዩ
ምነው ዝም ይላሉ። ምንም ፈቃዱ የእግዚአብሔር ስለሆነ እኔ አሣላፊ ነኝ። አገሩን ኢትዮጵያ ሁሉ ከፍዬ ሰጥጬ

ትግሬንና በጌምድርን ይዤ ብቀመጥ በቤጌምድር ሹም ሽር ተደረገበት። በትግሬም የንጉሥ ደብዳቤ አልመጣም
እንደሆነ ነው እንጂ የመኳንንቱ ደብዳቤ በሀገሬም በሠፈሩም ያልመጣበት በመልእክት ያልተባበለ ወርቅ ያልተቀበለ
ሰው አይገኝም።
የመጣውንም ደብዳቤ ሎሌ ለጌታው ያየውን የሰማውን አይሰውርምና ከሰዎቹ እጅ ደብዳቤውን አግኝቼ
ነው እንጂ ስላገኘው በሐሰት አልጻፍኩም።
እንግዲህ ግን ድርቡሽ ወጥቶ የክርስቲያን ደም ቢያፈስ ቤተ ክርስቲያን ቢተኩስ የዚህ ፍዳ ንጉሥ ምኒልክ ነው
እንጂ እኔን አያገኘኝም።

ከልቤ እንኳ ብርቱ ምስጢር ቢኖር ከወንድሜ ከንጉሥ ምኒልክ ሰውሬ የማስቀረው

አልነበረኝም። በፊትም አብረን ሳለነ እየተባባለ የትግሬ ሁሉ ሄደ። አሁንም በኋላ አምባጫራ ወርዳችሁ ሳለ
በደምቢያ በበጌምድር ያለ ሁሉ ጀግናውም ደብተራውም ፈላሻውም ሴቱም የቀረ የለም። እየተባባለ ከናንተ ጋራ
ባንድ ሄደ።
ሳይጠፋኝ ይህን ሁሉ እየሰማሁ ዝም

ስል በመጨረሻም ንጉሥ ተክለ ሃይማኖትን አባብላችሁ

አስከዳችሁት። ስለ ከዳ ግን አገሩ ጠፋበት ተጐዳ እንጂ። አሁ እግዚአብሔር ምህረት አውርዶ ታርቆ ገባ።
ደግሞ እኔ የእግዚአብሔር የትህትና ደካማ ነኝ እንጂ የሰው ደካም አይደለሁም። የኔን ነገር የሚገዛው
የለም።
ይህን ሁሉ እያደረገ እናንተንና እኔን ሰይጣን ሆኖ የሚያፋጀን መንግሥት ሊያፈርስ የሚጥር የአለሙን
ሁሉ ቋንቋ ተምሮ የሰይጣናትን ቋንቋ ሲያጠና የሚኖር ነፍስ አባት አይሉ የሰው አገር ሰው በጌምድር መሸሻ ወርቄ
የሚሉ መካር አበጅታችሁ የተንኰሉ ሁሉ ምንጭ እርሱ ነው እንጂ ከንጉሥም ከእናንተም ይህን ያህል ተንኮል
እንደሌለ አውቃለሁ። አሁንም እኔ ግድ የለኝም። አስተውላችሁ ብትመክሩት ይሻላል። ደብዳቤውንም እርስዎ
አይተው ወደ ልጅዎ ወደ ንጉሥ ስደዱት።
ተጻፈ በዳሞት ሠፈር አመ. ፲፰ ለኅዳር ፲፰፻፹፩ ዓመተ ምህረት።
ይህ የአጤ ዮሐንስን ደብዳቤ ራስ ዳርጌ ባዩ ጊዜ ደንግጠው ሁኔታውን እንዲያውቁት ብቻ ሳይሆን
በታዘዙት መሠረትም ለንጉሥ ምኒልክ አቀረቡት። ምኒልክም ይህን ወቀሳ የመላበትን ደብዳቤ ካዩ በኋላ በራስ
ዳርጌ በኩል ቀጥሎ ያለውን ደብዳቤ ወደ አጤ ዮሐንስ ላኩ።
ይድረስ ከሥዩመ እግዚአብሔር
ንጉሠ ጽዮን ንጉሠ ነገሥት ዘኢትዮጵያ
የተላከ ከንጉሥ ምኒልክ።
ወደ ራስ ዳርጌ የመጣው የጃንሆይ ደብዳቤ ደረሰኝ። ሰይጣናት በሰው አድርገው በእኔና በጃንሆይ መካከል
ንቁዕ ስለ አገቡብን ደብዳቤውን አይቼ እጅግ አዘንኩ።
እኔም ከመስጋቴ በቀር በያዝሁት መንግሥት በላይ ሌላ መንግሥት ፈልጌ እንደሆነ ጃንሆይንም ጠልቼ
የጃንሆይን መግሥት እንዲናወጥ አድርጌ እደሆነ እግዚአብሔር ምስክሬ ነው።

ደግሞ እሳክሁን በጃንሆይ ትዕግሥተ በጃንሆይ ልበ ጥሩነት ነው እንጂ ሠራዊቱማ የሚያውራብኝ ብዙ
ነው። ፊት ደርቡሽን አመጡ ተብዬ ነበር። በኋላም ኢጣሊያን ቢመጣ ይህንኑ አሉኝ። እኔ ግን ይህንን ሁሉ ቢያወሩ
ግድ የለም ከጦርነቱና ከሞቱ የተለየሁ እንደሆነ ያን ጊዜ ሁሉም ይታወቃል ብዬ ሠራዊቴን አስከትቼ ብመጣ
ጃንሆንይ ወደ ደርቡሽ አዘዙኝ።
እኔም ደስ ብሎኝ እግዚአብሔር ኃይል ቢሰጠኝ የክርስቲያንን ደም እመልሳለሁ ብሞትም ሰማዕትነት
እቀበላለሁ ብዬ ሄድሁ። በእግዚአብሔር ቸርነት በጃንሆይ ሀብት ጠላታችን ሸሽቶ ቢሄድ ታረቀው ሂዱ እያለ
ያውራል አሉ።
ዳግመኛ ጃንሆይ ባዘዙልኝ ቃል ንጉሥ ተክለ ሃይማኖት መልካም አድርጎ ቢቀበለኝ ደስ ብሎኝ ክርቲያንን
ለክርስቲያን ወንድም ለወንድሙ መርጠብ ይገባል መሰሎኝ ሁለት መድፍ 250 ጠመንጃ ረጥቤው መጣሁ። ይህ
ነውር ሆኖብኝ ንጉሥ ተክለ ሃይማኖትን ያስከዱ ጐጃምን ያስጠፉ ንጉሥ ምኒልክ ናቸው ይሉኛል አሉ።
ደግሞ የጃንሆይ ደብዳቤ ንጉሥ ተክለ ሃይማኖትን አባብላችሁ አስከዳችሁት ይላል።
ከእንግዲህ ወዲህ የዚህን ነገር ብናገር ሀሰት እንጂ እውነት አይመስልም። ካልጠፋ መንገድ በጐጃም
መምጣቴ ነው የሚያዝነኝ።
ነገሩንም እግዚአብሔር ባወቀ ይግለጸው። እኔማ ወይሰበከ ወንጌለ መንግሥተ ሠማያት ውስተ ኩሉ ዓለም።
ከመ ይኩን ሰምዓ ላዕለ ኵሉ አሕዛብ ያለው በጃንሆይ ጊዜ ሊደረስ ሊፈጸም ነው ብዬ ሳለሁ የኛን አንድነት
ሰይጣንናት አፍርሰው የመሐመድ ቁራን በኢትዮጵያ ሊነገርበት ይሆን ብዬ አዝኜ ነበርሁ። አሁኑም የፈራሁበትን
ነገር ከምህረትዎ ጋራ ላባታችን ለአቡነ ማቴዎስ ነግሬአለሁ። ለራስ ዳርጌም ጽፌአለሁ።
በታኅሳ ፲፭ ቀን ፲፰፻፸፩ ዓመተ ምሕረት ከእንጦጦ ከተማ ተጻፈ።
ንጉሥ ይህን ደብዳቤ ለአጤ ዮሐንስ እንዲያደርሱ ለራስ ዳርጌ ሰጡ። ራስ ዳርጌም በፊት በተጻፈላቸው
ደብዳቤ ምላሹን ጽፈው ከንጉሥ ምኒልክ ደብዳቤ ጋር ወደ አጤ ዮሐንስ ላኩት። ራስ ዳርጌ ላጤ ዮሐንስ የጻፉት
ደብዳቤ ቀጥሎ ያለው ነው።
“ይድረስ ከሥዩመ እግዚአብሔር ዮሐንስ
ንጉሠ ጽዮን ንጉሠ ነገሥት ዘኢትዮጵያ።
ወደ እኔ የተላከው የጃንሆይ ደብዳቤ ደረሰኝ። እኔን ሽማግሌ አድርገው አስበው ስለላኩብኝ እግዚአብሔር
በምሕረት ልቡናው ያስብዎ። ደብዳቤውንም እኔ አይቼ ወደ ንጉሥ ምኒልክ ሰደድሁ።
ሰይጣን ባልሆኑ ሰዎች አድሮ ነገር ቢያበላሽ እያዩ ምነው ዝም ይላሉ ብለው የላኩብኝ ነገሩን ማወቄ
ጃንሆይ ጐጃምን ከረገጡ ወዲህ ነው እንጂ ከዚያ በፊት የሰማሁት ነገር አልነበረም።
ነገር ግን ጃንሆን ልብ ጥሩ ነውና ይህን ደብዳቤ ስለላከብኝ እግጅ ደስ አለኝ። ከንጉሥ ምኒልክ
የመጣልኝም ማሕተም ነገሩ የተንኮል የክፋት እንዳልሆነ ባየው ከንጉሥ ሣላስፈቅድ ጃንሆይ እንዲያዩት ብዬ ይኸው
ሰድጄዋለሁ።

አሁንም ጃንሆይ ደህንነት ምህረት ልማድዎ ነውና ከልብዎ ይማሩት። መግባቱ ሥጋት ከሆነበት ጃንሆይ
የሰይጣንን ክንፍ ይስበሩት።
ኋላም ነገሩ እየተመረመረ እንደዚህ ቀድሙ ፍቅርዎ ስብዎት ቶሎ እንዲገባ አውቃለሁ።
እግዚአብሔር ምክሩን ጥበቡን ይግለጽልዎ።
የተላከ ከራስ ዳርጌ። ክርስቶስ ጤና ይስጥልኝ ብዬ እጅ እነሣለሁ።
በታኅሳሥ ፲፭ ቀን ፲፰፻፸፩ ዓመተ ምሕረት ተፃፈ።
እዚህ ደብዳቤ ላይ የምናየው የደብዳቤ አጻጻፍ ከአሁኑ አጻጻፍ የተለየ ሆኖ ይታያል። ራስ ዳርጌ “የተላከ”
ያሉት ሠላምታም ያቀረቡት ከደብዳቤአቸው መጨረሻ ላይ ነው። በድሮው ጊዜ አንድ ጊዜ ሠላምታ የምጽፈው
ከደብዳቤው መጨረሻ ላይ እንጂ ከመነሻው አልነበረም። አንድ በሥልጣን የበላይ የሆነ ሰው ግን “የተላከ”
የሚለውንና ሠላምታውን ሁሉ የሚጽፈው ከደብዳቤው መጀመሪያ ላይ ነው። ይህን ካነሳን ንጉሥ ምኒልክ ላጤ
ዮሐንስ በጻፉት ቀደም ብለን ባነበብነው ደብዳቤአቸው ላይ “የተላከ ከንጉሥ ምኒልክ” የሚለው ከደብዳቤው
መጨረሻ መሆን ሲገባው ምኒልክ ግን ከመነሻው ላይ አድርገውታል። ይህም የሚያሳየው ምኒልክ ንጉሠ ነገሥቱን
መናቃቸውን ወይም ደግሞ በኩርፊያ ጠብ ፍለጋ መጻፋቸውን ነው። ምኒልክ እንደ አጤ ዮሐንስ ሁሉ ንጉሠ
ነገሥት ከሆኑ በኋላ ግን ማንም መኳንንት ወይም ከሥራቸው ያለ ንጉሥ “የተላከ” የሚለውንና ሠላምታውን
ከደባቤው መጀመሪያ አድርጎ የጻፈላቸው የለም።
አጤ ዮሐንስና ንጉሥ ምኒልክ ምንም እንኳ አንዱ ለአንዱ አድራሻውን በትክክል አድርጎ ቢጽፍም
በቀጥታ ለባለአድራሻቸው ደብዳቤውን አይልኩም ነበር። ሁለቱም የሚልኩት በራስ ዳርጌ በኩል ነበር። ይህም
በዚያን ዘመን በልቦናቸው የነበረውን ሐሳብ ባናቅም አጤ ዮሐንስ ጉዳዩን ሲጀምሩ መጀመሪያ ለራስ ዳርጌ የላኩበት
ምክንያት ራስ ዳርጌ የምኒልክ አጐት ስለሆኑ በምኒልና በእሳቸው መሐል ያለውን ጉዳይ

እንዲያውቁት ለማድረግ

ያሰቡ ይመስላል። የደብዳቤውም አድራሻ ለራስ ዳርጌ ይሁን እንጂ ጥፋቱ የተዘረዘረው የምኒልክ ነው። ይህንኑ
ጥፋታቸውን እንዲያውቁትም በማለት ራስ ዳርጌ የተጻፈላቸውን ደብዳቤ ካነበቡት በኋላ ለምኒልክ እንዲሰጡ አጤ
ዮሐንስ አዘዋል።
ንጉሥ ምኒልክ ለዚያ ለተጻፈው የወቀሳ ደብዳቤ መልስ ሲሰጡ ምንም እንኳ አድራሻቸው ለአጤ ዮሐንስ
ቢሆንም ደብዳቤው የተሰጠው ለራስ ዳርጌ ነበር። ምኒልክ በቀጥታ ለምን ለአጤ ዮሐንስ አላኩም? ብዙ ትንተና
ሊኖ ረው ይችላል።
አሁን በመጨረሻው ላይ ያነበብናቸው የንጉሥ ምኒልክና የራስ ዳርጌ ደብዳቤዎ ለአጤ ዮሐንስ ከደረሱ
በኋላ አጤ ዮሐንስ ለምኒልክ መልስ መጻፋቸውን ትተው ወደ መጀመሪያው ጊዜ ተበድያለሁ የሚሉበትን ሁሉ
አሰባስበው ደብዳቤው በደረሳቸው ማግስት የጻፉት ለራስ ዳርጌ ብቻ ነው። ምናልባትም ምኒልክ ነገሩን በምሥ ጢር
ደብቀው ይይዙታል በማለት ወይም ደግሞ ራስ ዳርጌ በሁለቱ መሀል እማኝ ወይም ዳኛ እንዲሆኑ አስበው
ይሆናል።
ለሁሉም ነገር አጤ ዮሐንስ ለራስ ዳርጌ የጣፉት ቀጥሎ ያለው ነው።
“መልእክት ዘሥዩመ እግዚአብሔር ዮሐንስ

ንጉሠ ጽዮን ንጉሠ ነገሥት ዘኢትዮጵያ
ይድረስ ከራስ ዳርጌ።
እንዴት ሰነበቱ። እኔ ከሠራዊቱ ጋር እግዚአብሔር ይመስገን ደህና ነኝ። እመ. ፲፭ ለታኅሳስ የተጻፈውም
ደብዳቤ ደረሰልኝ። ኢጣሊያ የመምጣቱ ወሬ የመጣልኝ በሐረርጌ በደጃዝማች መኰንን በኩል ነው። ኢጣሊያን
ንጉሥ ምኒልክ አመጡት እያለ በደጅ ይጫወት እንደሆነ እንጂ በፊቴ ደፍሮ እንዲህ ያለ ነገር የሚናገር የለም።
ከዚያ በኋላም መምጣቱ ከታወቀ ወዲያ ጃንሆይ የጦሩ እለት እንዳለይ ያደርጉኝ የሚል የንጉሥ ቃል በአቡነ
ማቴዎስ መጣልኝ። እሺ ብዬ ወደ ንጉሥ ላክሁኝ።
ከዚያ ወዲያ ንጉሥ ተክለ ሃይማኖት ድል ሆኖ ነበርና ዳግመኛ ሕዝበ ክርቲያኑን ደርቡሽ ወጥቶ ይፈጀዋል
ብዬ ቢያሳዝነኝ በግዚአብሔር ፈቃድ ለኢጣሊው እኛ እንበቃዋለን አምባጫራ ላይ ሆኖ እርሱን መጠበቅ ይሻላል
ብዬ ወደ ንጉሥ ላክሁኝ። ይህም ሆነ አልቀረም። በምጥዋም በመተማም ያለውን ጠላታችንን እግዚአብሔር
አሳፈረው።
ንጉሥ ምኒልክ ከደርቡሽ ጋራ ተላልከዋል ብለው የደምቢያና የቤጌምድር ሰዎች ይጫወቱ እንደሆነ እንጂ
ከኔ መኳንንቶች አፍ እንዲህ ያለ ነገር አይወጣም። እኔም መቅደላ አከርማለሁ ብዬ ሳለሁ ደርቡሽ መጣ ቢሉኝ
ክርስቲያኑን ይፈጀዋል ብዬ ወደ በጌምድር ወርጄ አሞራ ገደል ሰፍሬ ሳለሁ ንጉሥ ምኒልክና ንጉሥ ተክለ
ሃይማኖት አሲረው ከድተዋል ተማምለዋል። ወደ ኢጣሊያም እኛና እናንተ አንድ ነን ብለው ጽፈው አትመው
ሰደዋል። ጃንሆይ ነገሥታቱ ከድተዋቸዋል። በወዲያውም ደርቡሽ መጥቶባቸዋል። እንግዲህ ምን ኃይል አላቸው
እያሉ ኢጣሊያኖች ይሳለቁብናል። የሚሉ ወሬ ሰማሁኝ። በዚህ ምክንያት ጐጃም ተሻግርሁ።
በእኔም በድሃውም ኃጢአት እንደሆነ አይታወቅም አገሩን ሳጠፋው ከረምሁ። በኋላም ንጉሥ ተክለ
ሃይማኖት ታርቆ ገባ። ከገባ ወዲህ ይህንኑ ቃል እውነት ጽፋችሁ ልካችኋል ወይ ብዬ ብጠይቀው አዎ ልከናል
አለኝ። መክዳቱንስ እውነት ተማምላችሁ ከድታችሁኛል ወይ ብለው ከጃንሆይ ጋራ ውጊያ አልዋጋም ብያለሁ እንጂ
መሀላውንስ እሺ ብዬ ምያለሁ ብሎ ነገረኝ። ከዚያ ወዲያ ግን ወደ እርስዎ ደብዳቤ ጻፍሁ ከዚህ የተነሳ ነው።
የመተማመኑ ነገር ግን እኔ አልከዳሁ መሀላ አላፈረስሁ አፍርሼ እንደሆነ ክርስቲያን አልባልም። ዳግመኛ
የምንተማመነው የፊቱን ማን አፍርሶት ነው። በኔም በንጉሥም ፈርሶ እንደሆነ ከዚህ ከኔ ጋር ብዙ መኳንንት
በወዲያም ብዙ መኳንንት አሉና በያሉበት ሆነ መርምረው እገሌ ከድቷል እገሌ መሀላውን አፍርሷል ይበሉነ። ከዚያ
ወዲያም ወደ ቁም ነገራችን እንሄዳለን።
ተጽሀፈ በዳሞት ሰፈር። አመ. ፲፮ ለታኅሳስ ፲፰፻፸፩ ዓመተ ምሕረት።
ራስ ዳርጌም ይህን ደብዳቤ ካነበቡ በኋላ ለንጉሥ ምኒልክ አቅርበውላቸው ነበርና ንጉሥ ተክለ ሃይማኖት
በመካከላቸው የነበረውን ምሥ ጢር ለአጤ ዮሐንስ በማውጣታቸው ስለተናደዱ እርሳቸውም በበኩላቸው የንጉሥ
ተክለ ሃይማኖት ምሥ ጢር እያወጡ ጽፈው ከዚህ ቀጥሎ ያለውን ደብዳቤ ለአጤ ዮሐንስ ላኩላቸው።
“ይድረስ ከሥዩመ እግዚአብሔር ዮሐንስ።
ንጉሠ ጽዮን። ንጉሠ ንገሥት ዘኢትዮጵያ።
የተላከ ከንጉሥ ምኒልክ ።

ንጉሥ ተክለ ሃይማኖት እውነት ልትከዱኝ ተማምላችሁ ኑሯልን ወደ ኢጣሊያስ

ልካችሁ ኑሯልን ብዬ

ብጠይቀው ለጃንሆይ ጋር አልዋጋም ብያለሁ እንጂ መሃላውንስ ተማምያለሁ አለኝ የሚል አገኘሁ። መክዳቱን
ከድጃቸለሁ መጋዋቱን ግን አልዋጋም ማለት ይኸ ስንፍና ነው እንጂ መቼ ትህትና ነው። ነገሩም ሀሰት መሆኑ በዚህ
ይታወቃል።
መሀላ ተማምለን ነበር ወደ ኢጣሊያ ተላልከን ነበር ያለውን ግን አሁን እኔ ብናገር እውነት አይመስልም።
ነገር ግን አልቦ ክዱን ዘኢያስተርኢ። ወአልቦ ኅቡዕ ዘኢይትከሠት እንዳለ እግዚአብሔር ይግለጠው። እኔ ግን
የማልሁት መሀላ እንደዚህ ብዬ ነው።
ካምባጫራ ተነሥቼ ፎገራ ሥደርስ ንጉሥ ተክለ ሃይማኖት ፫ መነኮሳት ላከብኝ። የመጣችሁበት ነገሩ
ምንድን ነው ብዬ ብጠይቃቸው ባገሬ ላይ ሊመጡብኝ ነውና ንጉሥን አስታምኑልኝ ብለዋል ብለው ቢነግሩኝ
ቀድሞ ጃንሆይ አማምለው አገዛዝተው አስታርቀውናል። አሁን ደግሞ ከጠረጠረኝ መጥቶ አይገናኘኝ እንጂ ቢሻው
አምባው ይግባ አለዚያ በፈቀደው ቦታ ይቀመጥ። እኔ ጃንሆይ ባዘዙኝ መንገዴን እሄዳለሁ ብዬ ለጊዜው ተቆጣሁ።
በኋላ ግን ነገሩ አይዶለም። የማጫውትዎት ብርቱ ምሥ ጢር አለኝ። ይህነን ለሰው እንዳያወጡብኝ አስታምኑልኝ
ያሉት ስለዚህ ነው ቢሉኝ ለዚህማ ምን ከፋኝ ብዬ ታመንሁ። ወዲያው ጐጃም ገባሁ።
ከርሱ ከተገናኘ በኋላ ምን ጠረጥረኽኝ ነው ማን ተገዘት ብለህ መነኮሳት የላክህብኝ ብዬ ጠየቅሁት። ራስ
አርአያ ሥላሴ ደጃች ሥዩምን ይዞ እንደሰጠ እኔንም ጃንሆይ ይያዙት ብለዎ እንደሆነ ብዬ ነው የሠጋሁት አለኝ።
በምን ምክንያት ምን አጠፋህና እንደዚህ ያለ ነገር ይደረጋል ይህስ እውነት አይመስለኝም አልሁት።
እርስዎ ኢጣሊያን አመጡ ተብሎ ታምተዋል። እኔንም የኢጣሊያ መንግሥትና የጐጃም መንግሥት አንድ
ነው ብለህ ጽፈሀል ብለው ጠልተውኛል። ከገባንም ሁለታችንንም አይተውንንም ይይዙናል አለኝ። ይህ በምን
ይታወቃል ብለው አሁን መጥተው ጐጃም ይከርማሉ። እኔም ከዚያ ከድንጋዬ ገብቼ እሞታለሁ እንጂ አልገባም
አለኝ። ሰይጣናት በፍቅር ይቀናሉ የኛን አንድነት ለመለየት ነው እንጂ ጃንሆይስ እንዲህ ያለ ነገር አያደርጉም።
አሁም ወደ ጐጃም የመጡ እንደሆነ ነገሩ ተገልጦ እንዲምሩህ እንድትታረቅ ወደ ጃንሆይ ደብዳቤ
እልክልሃለሁ ብዬው መጣሁ።
ወዲያው ደግሞ ንጉሥ ምኒልክ ለንጉሥ ተክለ ሃይማኖት መድፍና ብዙ ነፍጥ ሰጥተው ተማምለው መጡ
ተብዬ ይህን ጃንሆይ ሰምተው ራስ አሉላ በሰሜን በኩል ተጓዙ ጃንሆይ መምጣታቸው ነውና ይጠንቀቁ ብሎ
እዚያው ያለው ወዳጄ ላከብኝ።
ወዲያው ደግሞ ንጉሥ ተክለ ሃይማኖት ለኔም ነግሮኛል ጃንሆይ ተናደው አገሮዎን እንዳያጠፉት ብሎ ወደ
ጃንሆይ ላክሁ። የዚህም ምላሽ ይልቅስ በኛ በሁለታችን ሰይጣን አይግባብነ። እግዚአብሔር እንደሞቱና እንዳሉት
አድርጎ አይለያየን። በአገሩም ጥፋት እግዚአብሔር በፈረደው ይፍረድ የሚል ደብዳቤ መጣልኝ።
እንግዲህ መታረቁ ላይቀር ሰይጣን አበርዳለሁ አስታርቃለሁ ብዬ ብልክ የኔ ቃል ሳይሰላልኝ ቀረ። ከዚያ
ወዲያ ግን የሆነ ያልሆነውን ለንጉሥ ተክለ ሃይማኖት ጻፍሁለት።
በታኅሣሥ ፳ ቀን ፲፰፻፸፩ ዓመተ ምሕረት በእንጦጦ ከተማ ተጻፈ።

ንጉሥ ምኒልክ እና ንጉሥ ተክለ ሃይማኖት በአጤ ዮሐንስ ላይ የሰሩት ሥራ ምንም ለየራሳቸው ጥቅም
ቢሆን በመካከላቸው ጽኑ መሀላ መደረጉን ሁለቱም ወገኖች አምነዋል። እነኚህን ደብዳቤዎች የሚያነበው የዛሬ
አንባቢ ጉዳዩ ሁሉ በተራ ሰዎች መሀል የሚደረግ አሉባልታ ይመስላል። ግን የምንረዳው አንድ ነገር አለ። በዛ
ዘመን ንጉሠ ነገሥቱና ሁለቱ ንጉሦች ሦስቱም እርስ በራሳቸው ይፈራሩ እንደ ነበረ ነው። አጤ ዮሐንስ ሁለቱንም
ሽረው ሌላ ለመሾም ሙሉ ሥልጣን እያላቸው በደብዳቤ መነጋገር እርቅ መፈለጋቸው ምኒልክም ሆኑ ተክለ
ሃይማኖት በቂ ኃይል ያላቸው አስፈሪ ንጉሦች እንደ ነበሩ እንረዳለን። ሌላው ነገር ደግሞ አሁን አንዱ ያንዱን ጉድ
ወይም ውጥን ወይም ሚሥጥር እያወጣ ለንጉሠ ነገሥቱ ይናገር እንጂ ሁለቱ ንጉሦች በዮሐንስ ላይ ማደማቸው
ግልጽ ነው። ያጤ ዮሐንስም ጥረት ሁለቱም አጣልቶ ለማለያት መሆኑ ባሉባልታ ወሬ ማወቅ እንችላለን። ምኒልክ
እንደገና ተበድያለሁ የሚሉበትን ከደብዳቤው የረሱትን ከዚህ ቀጥሎ ያለውን ቃል ጽፈው በራስ ዳርጌ በኩል ለአጤ
ዮሐንስ ላኩ።
ይድረስ ከሥዩመ እግዚአብሔር ዮሐንስ።
ንጉሠ ጽዮን ንጉሠ ነገሥት ዘኢትዮጵያ።
የተላከ ከንጉሥ ምኒልክ።
ዳግመኛ የምንተማመን የፊቱን ማን አፍርሶት ነው በኔም በንጉሥም ፈርሶ እንደሆነ በዚህ ከኔ ጋራ ብዙ
መኳንንት ከወዲያም ከሸዋ ብዙ መኳንንት አሉ። በያሉበት ሆነው መርምረው እገሌ ገድቷል እገሌ አፍርሷል
ይበሉነ የሚል ቃል አገኘሁ። ነገር ግን መጀመሪያ የተማመንን ጊዜ ካልተገናኘን ወሎን እወስዳለሁ እየተገናኘን
እንድሆነ ግን ለሌላ ሰው አልሰጥም አሉኝ።
እኔም ከጃንሆይ የምገባ ነኝ ብዬ ለሰዎቼ ባማክራቸው ከገባንም ከበሽሎ ወዲህ ላለ አገራችን አስታምነን
እንግባ ቢሉኝ ለእጄ ብቻ ይታመኑልኝ ከገባሁስ አጤ ቴዎድሮስ ሳይሞትስ ጀምሮ ያቀናሁትን አገሬ ወሎን
ይነሱኛል ብዬ አልጠራጠርም አላምንም ብዬ ገባሁ።
ጃንሆይም በተናገሩት ቃል ከበሽሎ ወዲህ ሰጥቼሀለሁ ብለው አዋጅ ነግረውልኝ ደስ ብሎኝ ተቀምጬ
ሳለሁ ወዲያው ደግሞ ራስ ሚካኤል ከፋኝ አለ ወረሂመኑን ልቀቁለት አሉኝ ለቀቅሁ። ደግሞ የምኖርበት ሥፍራ
ሳላጣ ጃንሆይን በማመኔ ደጃች መሸሻም ሳይንት ላይ ባሥር ፈትተው ወሰዱብኝ። ንጉሥ ተክለ ሃይማኖት አገሬ
ላይ መጥቶ ቢዋጋኝ እግዚአብሔር ረድቶኝ እርሱንም መኳንንቱንም ይዤ ብገባ ነፍጡን መልስለት አሉኝ። እሺ
ብዬ መለስሁ። ደግሞ ወዲያው ወሎን ለኔ አደርገዋለሁ ሐዋርያ እሆንበታለሁና ልቀቁልኝ ብሉኝ ለራስ ሚካኤል
የሰጡብኝ እንደሆነ ይከፋኛል እንጂ ለጃንሆይማ ከሆነ እሺ ብዬ ለቀቅሁ። ኋላ ግን ለራስ አርአያ ሥላሴ ቢሰጡት
ጥጃ ጠባ ከሆድ ገባ እንዲሉ ለልጄ ከሆነ ብዬ ደስ አለኝ። ወዲያው አይሰጡብኝ ለራስ ሚካኤል መልሰው ሊሰጡት
እየኖረ ፍቅር እየተጨመረ ይሄዳል ይጐድላልን ብዬ በዚህ ከፋኝ።
እምነትና ፍቅር ፈረሰብኝ አልሁ እንጂ መሀላና ግዝትስ ፈረሰብኝ አላልሁም። ባገሬም እኔ ባልገባ
ተማምኜበት አልቆ ነበር። ኋላ ግን ፍቅር እጨምራለሁ ወሎንም አገኛለሁ ብዬ ገባሁ። አሁን ግን ቢቀርብኝ
በቀድሞው ውሌ አለሁ ማለቴ ስለዚህ ነው።

እኔስ ለጃንሆይ ሽማግሌ ምን አስፈልጐኝ። ይህን ደብዳቤ በብሩህ ልቡናዎ ተመልክተው ይህ ያስከፋዋል
ይህ አያስከፋውም ብለው ጃንሆይ ይፍረዱ። ደግሞ ይህን ሁሉ መጻፌ የመድፈሬ አይደለም። ጃንሆይ ከፈቀዱልኝ
ብዬ ነው እንጂ
በጥር ፲ ቀን ፲፰፻፸፩ ዓመተ ምሕረት እንጦጦ ከተማ ተጻፈ።
አጤ ዮሐንስ እና ንጉሥ ምኒልክ እርቀ ሠላም ለማውረድ የመወቃቀሻ ደብዳቤዎቻቸውን ይላላኩ እንጂ
በመሀከላቸው ልባዊ የሆነ ፍቅርና ሠላም አልተገኘም። ራስ ዳርጌም ቢሆኑ ለወንድማቸው ልጅ ለምኒልክ ማገዛቸው
ባይቀርም በአጤ ዮሐንስ አድራጎት የሚናደዱት የሸዋ መኳንንት አንዱ መሆናቸው ግልጽ ነው። በዚህ ምክንያት
ደብዳቤ አመላላሽ ሆነው ቀሩ እንጂ አጤ ዮሐንስ እንዳመኗቸው ምኒልክንም ቢሆን ተቆጥተው አጤ ዮሐንስንም
ቢሆን መክረው በመሀከላቸው ወዳጅነት ሊፈጥሩ ይችሉ ነበር።
አጤ ዮሐንስና ንጉሥ ምኒልክ እነኚህን ደብዳቤዎች በሚጻጻፉበት ጊዜ በኋላ ንግሥት የሆኑት ወይዘሮ
ዘውዲቱ ምንም እንኳ ባላቸው የአጤ ዮሐንስ ልጅ ራስ አርአያ ሥላሴ ቢሞቱም የሚኖሩት ከዚያው ከአጤ ዮሐንስ
ዘንድ ነበር። የሁለቱን ማለት የሟቹ ባላቸው አባት አጤ ዮሐንስና ወላጅ አባታቸው ንጉሥ ምኒልክ የሚጻጻፉትን
ደብዳቤ እየሰሙ ያዝኑ ነበርና አንድ ቀን! ባሌ ራስ አርአያ ባይሞቱ ጃንሆይና አባቴ ሳይታረቁ አይቀሩም ነበር!
ብለው ተናገሩ። አጤ ዮሐንስም ይህን ነገር ሲሰሙ ራስ አርአያ እንደሞቱበት ቀን መኳንንቱ ሁሉ ተሰብስቦ ትልቅ
ለቅሶ ተለቀሰ። ይባላል።
አጤ ዮሐንስም ወይዘሮ ዘውዲቱን ከፍ ማዕረግ አሳጅበው ወደ አባታቸው ወደ ንጉሥ ምኒልክ ላኩዋቸው።
ከዚያ በፊት ግን እንደ መያዣ አድርገዋቸው ነበር ይባላል።

ከንጉሥነት

ወደ ንጉሠ ነገሥትነት
ደጃዝማች ምኒልክ ከመቅደላ ከወጡ በኋላ የአጤ ቴዎድሮስ አስተዳደር አየተበላሸ ሄደ። በፊትም
ቢሆን ቴዎድሮስ የዋዛ ሰው አልነበረም እና ምኒልክ ከከዱ በኋላ ግን በብሥጭት ምክንያት የኃይልና
የጭከና ሥራቸው እየባሰበት ሄደ። ቴዎድሮስ አንድ ቀን አዲስ ከመጡት ከሊቀ ጳጳሱ ከአቡነ ቄርሎስ
ጋር ሲጫወቱ “….አባቴ በአገርዎ ሳሉ የኔን ወሬ ይሰሙ ኖሯልን” ብለው ጠየቋቸው። እርሳቸውም
“ቸር ነህ ጀግና ነህ ይሉሃል። ነገር ግን የሸመውን የሸለመውን ያስራል ይገድላል ይቆርጣል ይሉሃል”
አሉዋቸው። አጤ ቴዎድሮስም ሲመልሱ “በሽፍትነቴ በረሃ ለበረሃ ስሄድ መንኩሴ አገኘሁ። ያም መነኩሴ
ትነግሳለህ ነገር ግን ያሳደግኸው ሰው ከቤት የወጣ እለት መንግሥትህ ያጥራል ብሎ ነገረኝ። ይህን
የማደረገው ስለዚህ ነው” አሉዋቸው። አቡነ ቄርሎስም “እግዚአብሔር የሚያነግሠውን ሸፍኖ ይጠብቀዋል
እንጂ አንተ መቼ ታገኘዋለህ። ደግሞስ ሄሮድስ ያን ሁሉ ሕፃናት በከንቱ አስፈጃቸው እንጂ ክርስቶስን
አግኘውን” አሉዋቸው።
ምኒልክ ሸዋ ከገቡ በኋላ ነሐሴ 16 ቀን 1857 ዓ.ም ራሳቸውን ንጉሥ ብለው ነገሡ።
ጉልበታቸው እየጠና ሲሄድም “ምኒልክ ንጉሠ ነገሥት” የሚል ማኅተም ተዘጋጅተው ራሳቸውን ንጉሠ
ነገሥት አሰኙ። ይህ ሁሉ እንዲያው በሥልጣናቸው ያደረጉት እንጂ የበላዮቻቸው በፊትም አጤ

ቴዎድሮስ አጤ ተክለ ጊዮርጊስ አላፀደቁላቸውም ወይም አልሾሙዋቸውም ነበር። በአጤ ዮሐንስ ዘመነ
መንግሥትም ቢሆን ትልቁ ጠብ ምኒልክ ራሳቸውን ንጉሠ ነገሥት በማለታቸው ነበር።
አጤ ዮሐንስና ንጉሥ ምኒልክ በብዙ አማልጆች ከታረቁ በኋላ አጤ ዮሐንስ መጋቢት 18 ቀን
1870 ዓ.ም የምኒልክን ንጉሥነት አፅድቀው ዘውድ ሰጧቸው። ይህንንም ባጤ ዮሐንስ የተሰጣቸውን
የንጉሥነት ማዕረግ በይፋ ለማሳወቅ የዚያን ጊዜ ዋና ከተማቸው ከነበረው ልቼ ሲገቡ ሥርዓተ መንግሥት
ለማድረስና ግብር ለማብላት አስበው እንዲዘጋጅ አዘዙ።
የግብር ማብያው አዳራሽና ግብሩ ከተዘጋጀ በኋላ ጥቅምት 3 ቀን 1871 ዓ.ም ቅዳሜ ማታ
ምኒልክ ከልቼ ወደ ደብረ ብርሃን ሄዱ። የደብረ ብርሃን ሥላሴ ቤተክርስቲያን ካህናትም ማኅሌት ቁመው
አደሩ። ሲነጋም ምኒልክ ልብስ መንግሥታቸውን ለብሰው መምሕር ገብረ ሥላሴ እና መምሕር ግርማ
ሥላሴ በተዘጋጀው ዙፋን ላይ አስቀመጧቸው። ምኒልክ በዙፋናቸው ላይ ከተቀመጡ በኋላ ዘውድ
ተደፋላቸው።
ዘውዱ ከተደፋላቸው በኋላ ሊቀ መኳስ አጥናፍ ሰገድ አባ ላንቃ ለብሰው ራስ ጐበና ራስ ወርቅ
አስረው ከቤተ ክርስቲያን ወጡ። በወርቅ መረሸት ያጌጠች በቅሎ ከቤተ ክርስቲያን ደጅ አፍ ስትቀርብ
ምኒልክ ከበቅሎዋ ላይ ወጥተው በግራና በቅኝ ሰይፍ መዝዘው በያዙ መኳንንት ታጅበው ጉዞ ጀመሩ።
እጅግ በጣም በደመቀ አጀብ ታጅበውም ከከተማቸው ልቼ ገቡ።
ልቼ ገብተው አዳራሹ ውስጥ ከተዘጋጀው ዙፋን ላይ ሲቀመጡ ከወጭ የተጠመደው መድፍ 22
ጊዜ ተተኮሰ። ከመድፍ ተኩስ ጋርም ሠራዊቱ ሁሉ ጠመንጃውን በመተኮስ በዓሉን እጅግ አደመቀው።
ጥቅምት 4 ቀን ሙሉ የግብር ቀን ሆኖ ዋለ። ከዚያን ቀን ጀምሮ ለብዙ ቀናት ግብር ሲበላ ከረመ። አጤ
ዮሐንስ ለንጉሥ ምኒልክ ዘውድ ከሠጡዋቸው እና የሸዋን ንጉሠ ነገሥት ካፀደቁላቸው ከ11 ዓመት በኋላ
አጤ ዮሐንስ ሞቱ። እስከዚህ ጊዜ ምኒልክ በራሳቸው ንጉሥነት 13 ዓመት በአጤ ዮሐንስ የንጉሥነት
ሹመት 11 ዓመት በጠቅላላው 24 ዓመት በንጉሥነት ሸዋን ሲያስተዳድሩ ቆይተዋል። ግዛታቸው ስሙ
ሸዋ እንጂ በምሥራቅ እስከ ሐረርጌ በሌላውም አቅጣጫ እስከ ወለጋ እና ከፋ ድረስ ነበር። አጤ ዮሐንስ
ከሞቱ በኋላ መጋቢት 29 ቀን 1881 ዓ.ም ወሎ ውስጥ ቦሩ ሜዳ ላይ እንዳሉ “ገዥህ እኔ ነኝ እና ባለህ
እርጋ” ብለው አዋጅ አስነገሩ። አጤ ዮሐንስ የሞቱት በሕመም ሳይሆን በጦርነት ላይ ነው። ባጭሩ
ሁኔታውን ለማስረዳት ያህል ደርቡሾች እንደገና ጐንደርን ለመውረር ይዘጋጃሉ የሚል ወሬ ለአጤ ዮሐንስ
መጣላቸው። እሳቸውም ደርቡሾች ሳይመጡ መተማ ድረስ ወርደው ለመምታት ወደ መተማ ጉዞ ጀመሩ።
አገው ምድርን አልፈው ወደ ደንቢያ ወርደው ንጉሥ ተክለ ሃይማኖትንና ደርቡሾች ከተዋጉበት ሣር ውሃ
ከተባለው ቦታ ሲደርሱ በዚያ የወደቀውን አጥንት ብዛት አይተው ደርቡሾች በሰሩት ሥራ በጣም አዘኑ።
ከዚያም በግሥጋሴ ወደ መተማ ተጓዙ። የዛን ጊዜ የአጤ ዮሐንስ ሀሳን መጀመሪያ መተማ ላይ ያለውን
ደርቡሽ ከመቱ በኋላ እስከ አምንዱርማን ድረስ ሄደው ጠላታቸውን ለመደምሰስ ነበር። አብረዋቸው
ትልቁ ራስ አርአያ ቢትወደድ ገብረ መስቀል ራስ ሚካኤል ራስ ኃይለማርያም ራስ አሉላ ራስ መንገሻ
ራስ ሀጐስ እና ሌሎችም ነበሩ። የዘመተው ሠራዊታቸው ቁጥር እስከ 150.000 ይደርስ ነበር። ከዚያም

ሠራዊት መሀል ሀያው ሺህ ፈረሰኛ ነበር። ይኸ የአጤ ዮሐንስ ዘመቻም አምዱርማን ሲሰማ ታላቅ
ድንጋጤን ፈጠረ።
ባሁኑ ጊዜ በደርቡሾች በኩል የድሮው አዝማቾቻቸው አምዳን አቡአንጃ ሞቶ በሱ ቦታ ዜኩ
ቶማል የተባለ ተተክተዋል። እሱም የጦር አለቆቹን ሠብስቦ “ጠላቶቻችን እንዴት ሆነን እንቆያቸው?
በውጪ በቅጥር ውስጥ ሆነን እንቆያቸው ይሻላል” ብሎ ምክር ጠየቀ። ከተሰብሳቢዎቹ አንዱ ቃዲ
አህመድ የሚባለው “በሜዳ ተስልፈን የቆየናቸው እንደሆነ ሀበሾች ፈረሰኞች ስለሆኑ አንችላቸውም።
ስለዚህ ምሽጋችን ውስጥ ሆነን ብንቆያቸው ይሻላል….”

የሚል ሀሳብ አቅርቦ ሁሉም በዚያን ሀሳብ

ተስማሙ። በኢትዮጵያና በደርቡሾች መሀል ስላለው ጠብና መነሻ ወደፊት አሳትመዋለሁ ባልኩት ባጤ
ቴዎድሮስ ታሪክ ውስጥ እገልጠዋለሁ።
ዜኩ ሠራዊቱን አስቆጥሮ 85.000 ወታደር እንዳለ ተረጋገጠ። ይህም ብዛት እንደማይበቃ ተገምቶ
በየገበያውና በየመደሩ አዋጅ ነጋሪ ሰዶ ነጋዴውም ሆነ ገበሬው በአዋጅ እንዲሰበሰብ አደረገ።
የተሰበሰበውንም ገበሬና ነጋዴ መሣሪያ እየሰጠ ለጦርነት አሰለፈው። ወደ ከሊፋ አብደላም መልክተኛ ልኮ
“….እዘንልኝ። እረዳትም ሥደድልኝ። ወደ አበሾች ሠላይ ልኬ ነበርና ብዛታቸው እንደሠማይ ከዋክብት
እንደ ባሕር አሸዋ ነው። ሲጓዙም ከብዛታቸው የተነሣ ምድሩ ትቢያ እንደመና ሆኖ ጠሀይን ይከልላታል
ብሎ ነገረኝ። በዚህም ላይ ደግሞ አበሾች ካርቱም ድረስ ይመጣሉ። ፈረሶቻቸውም እስከ አንገታቸው
ድረስ ደም እየተነከሩ በነጭ አባይ ዳር በበቀለው ዛፍ ይታሠራሉ የሚባል ትንቢት አለና ይሄ ሁሉ
ያስፈልገኛል….” በማለት ላከ።
አጤ ዮሐንስ ጀግናና አስፈሪ የሆነ ሠራዊታቸውን እየመሩ በየካቲት ወር ማለቂያ ላይ መተማ
ደረሱ። እንደደረሱም ለደርቡሾች ጦር አዛዥ ለዜኮ “….መጣሁብህ ተዘጋጅተህ ቆየኝ። እንደ ሌባ
በድንገት መጣህብኝ እንዳትለኝ። የመጣሁትም የክርስቲያኖችን ደም ለመበቀል ነው።….” ብለው
ላኩበት። ይህ ከሆነ በኋላ ሁለቱም ወገኖች የጦር ዝግጅታቸውን አሟልተው ጨረሱ።
መጋቢት 1 ቀን 1881 ዓ.ም ጦርነቱ መተማ ላይ ተጀመረ። ጦርነቱ እንደተጀመረ ከሠራዊቱ
ብዛት የተነሣ አቧራው እንደ ደመና ሆኖ ሰውና ሰው ለመተያየት እስቲያቅት አስቸግሮ ነበር ይባላል።
ደርቡሾቹ ጠንክረው ከተዋጉ በኋላ የአጤ ዮሐንስ ሠራዊት በአንድ በኩል ምሽጉን ጥሶ ከመተማ
ከእስላሞቹ ከተማ ገባ። በዚያም የከተማውን ሕዝብ አስወጥተው ከተማውን በእሳት አቃጠሉት። ከዚህ
ታላቅ ውጊያ የአጤ ዮሐንስ ሠራዊት ጨርሶ ድል ለማድረግ ጥቂት ሲቀረው አጤ ዮሐንስ በጥይት
ተመቱ። አጤ ዮሐንስም በጥይት መመታት ወሬው ተዛምቶ ከሠራዊታቸው መሀል ተዳረሰ። በዚህ ጊዜ
ውጊያው ተገላበጠና አቧራሪ የነበረው የአጤ ዮሐንስ ሠራዊት ሸሺ ሸሺ የነበረው ደርቡሽ በተራው አባራሪ
ሆነ።
አጤ ዮሐንስም ክፉኛ ቆስለው ነበርና አልጋ ወራሻቸውን ለመናዘዝ አስበው የወንድማቸውን
የደጃዝማች ጉግሣን ልጅ ራስ ኃይለማርያም አልጋ ውራሽ ለማድረግ ጳጳሱንና እጨጌውን ሌሎችም
በአጠገባቸው ያሉትን መኳንንት አሰብስበው “ኃይለማርያምን ጥሩት” አሉ። “በጦርነት ስለቆሰሉ

ለመጣት አይችሉም” አሏቸው። ቆሰለ ያሉት ቢሞት ነው ብለው አጤ ዮሐንስ በጣም አዘኑ። ወዲያውም
“ወንድሙን ራስ መንገሻን ጥሩልኝ” ብለው ተጠርተው ሲቀርቡ እኔ የሞትሁ እንደሆነ አልጋ ወራሼ ልጄ
ራስ መንገሻ ነውና ለርሱ “ተገዙ” ተናዘዙ። በማግሥቱም አረፉ።
መኳንንቱም የአጤ ዮሐንስ ሬሣ በሣጥን ከተው ወደ አትባራ ሸሹ። ደርቡሾችም በጦሩ እለት
ወዲያውኑ በጦሩ ሜዳ ላይ የወደቀውን የኢትዮጵያን የጦር አለቃች ራስ እየቆረጡ ለከሊፋ አብደላ
የምሥ ራች

እያሉ ላኩለት። በማግሥቱም ኢትዮጵያኖቹ ተመልሰው

ይዋጉናል

በማለት

ፈርተው

ምሽጋቸውን በሚያጠናክሩበት ጊዜ ወደ ወደ ኢትዮጵያውያን ሠፈር የተላከው ሠላይ ወደ ወገኖቹ ሲመለስ
“….ፊታቸውን ወደ አትባራ ወንዝ አድርገው ይሸሻሉ እንጂ አንድ መኰንን እንኳን ተዳፍሮ ወደኛ ወገን
ፊቱን ያዞረ የለም” ብሎ ተናገረ። ይህን የሠማው የጦሩ አዛዥ ዜኩ ሠራዊቱን በሙሉ ሰብስቦ በፈረስና
በግመል እየጋለቡ ኢትዮጵያውያን ተከተሉዋቸው።
የአጤ ዮሐንስን እሬሳ ይዘው የሚሸሹት መኳንንት መጋቢት 3 ቀን አትባራ ወንዝ አጠገብ ሠፈር
አድርገው ሳሉ የደርቡሽ ጦር በድንገት ደርሶ ተዋጋቸው። የአጤ ዮሐንስ ወታደሮችና መኳንንቶችም
ሬሳው ካለበት ድንኳን ዙሪያ ሁነው የጌታችንን ሬሳ አናስማርክም ብለው በታላቅ ጀግንነት ተዋጉ።
የደርቡሾች አስተሳሰብ አጤ ዮሐንስን ለመማረክ ነበርና በድንኳኑ በር ላይ በተደረገው ውጊያ
ከሁለቱም ወገን የሚወድቀው ሠራዊት ሬሣው በሬሣ ላይ ተከመረ ከኢትዮጵያውያን መኳንንትም ትልቁ
ራስ አርአያ ቢትወደድ ገብረ መስቀል ደጃች ተድላ ብላታ ገብረ ማርያም አዛዥ ወንድም ሁነኝ አዛዥ
ለአከ ድራግ መምህር ዘሚካኤል መምህር ወልደ አረጋዊ መምህር ክንፈ ኪሩብ ቄስ ጐበዝ ሰላማ እና
ሌሎችም ሬሣቸው እየተነባበረ በድንኳኑ በር ላይ ወደቀ። ይህ ሁሉ እልቂ ከተፈጸመ በኋላ ደርቡሾች
ድንኳን ውስጥ ገቡ። እንደገቡም ተሽቀዳድመው ከሣጥኑ ዘንድ ሄዱ። ሣጥኑ በሰም ተደፍኖ ሥለነበር
ገንዘብ ያለበት ሣጥን መሥሏቸው ለመዝረፍ ነበር። ቶሎ ብለው በሽሚያ ቢከፍቱት ከውስጡ ያለው ሬሣ
እንጂ ገንዘብ አልነበረም። በዚያው በድንኳኑ ደጅ ከተማረከው አንድ ሠው ቢጠይቁት “የአጤ ዮሐንስ
ሬሣ ነው” አላቸው። ሬሣውም በዚያው ሣጥን አጠገብ በብራና የተፃፈ ልባሶ (ገበታው) በባሕር ዓረብና
በወርቅ የተለበጠ አራት ወንጌል የዕለት የሣምንት የወር እና የዓመት ቁጥር የሚቆጥ የወርቅ ሠዓት ትልቁ
የሩቅ ማያ መነጥር በፈርጥ ያጌጠ መስቀልና ሌሎችም እቃዎች ተገኝተው ወሰዷቸው።
ከሬሣው ላይ የአጤ ዮሐንስን ጭንቅላት ቆርጠው ለከሊፋ አብዱላሂ የምሥራች ብለው ላኩለት።
ከሊፋ አብዱላሂም የተላከለት የአጤ ዮሐንስን ጭንቅላት ባየ ጊዜ በጣም ተደሰተ። ወዲያውኑም መለከት
እንዲነፋ አዝዞ ሕዝቡ ሲሰበሰብ የምሥራች ተነገረው። ከሦስት ቀናት በኋላ የአጤ ዮሐንስ ጭንቅላት
በእንጨት ላይ ተሰክቶ በግመል ጀርባ ላይ እና በሰው ሸክም እየሆነ ገበያ ለገበያና መንደር ለመደር እየዞረ
ለሕዝብ ሲታይ ከረመ።
አጤ ምኒልክ ንጉሠ ነገሥታቸውን እንዳገኙ ብዙ ተቀናቃኝ አልተነሳባቸውም። ግሻምባ ላይ ያጤ
ዮሐንስን የጦር መሣሪያ ይጠብቁ የነበሩት “የንጉሥ እቃ ለንጉሥ ነውና ይረከቡኝ” ብለው ወደ አጤ
ምኒልክ ላኩ። ምኒልክም ደጃች ወልዴን ተረካቢ አቶ ወልደ ተክሌን የአምባው ጠባቂ አድርገው

ከነበሩበት ከወሎ ወደ ሸዋ ጉዞአቸውን ጀመሩ። ሐይቅ ሲደርሱ ደጃች ወሌን ራስ ብለው ከጨጨሆ በላይ
ያለውን የየጁን ግዛት የበጌምድርና የደንቢያን ቆራጭነት (የበላይነት) ሰጧቸው። ለብሩ የዋግም ሹምነት
ለዣንጥራ አስፋው አምባሰልን ለራስ ወልደ ሥላሴ ሰሜንን አደላድለው ግዛት ሰጧቸው።
ከወሎ ወደ ሸዋ በሚጓዙበት ጊዜ ቋና ሲደርሱ ግንቦት 27 ቀን የጐጃሙ ንጉሥ ተክለ ሃይማኖት
ገቡላቸው።

ምኒልክም

የቀድሞውን

ቂማቸውን

ትተው

41

ጊዜ

መድፍ

አስተኩሰው

በደስታ

ተቀበሉዋቸው። በነበራቸው የቀድሞው ግዛታቸው ላይም ከፋን ጨመሩላቸው። ደጃዝማች ነጋሽና
ሌሎችም እየመጡ እጅ እየነሱ ተገዥነታቸውን ገለጡ። ያጤ ቴዎድሮስ ልጅን ራስ መሸሻን ሲገቡላቸው
የደቢያን ግዛት ሰጧቸው። የገባውን መኳንንት ሁሉ የያዘውን አገር እየመረቁለትና ግዛት ላነሠውም ግዛት
እየጨመሩ ሁሉንም አስደስተው እንጦጦ ከተማቸው ገቡ። የትግራይ መኳንንት ግን ራስ መንገሻን
እናነግሣለን ብለው አንገባም አሉ። ምኒልክም ከመኳንንቶቻቸው ጋር ተማክረው እነራስ መንገሻን
ከማስገበራቸው በፊት ሥርዓተ ንግሥ እንዲፈጽሙ ተደረገ።
ለመንገሥ በተነሡበት ጊዜ ጳጳሳቱ አቡነ ማቴዎና አቡነ ጴጥሮስ በእኔ እጅ የነግሥሣሉ እየተባባሉ
ተጣሉ። አቡነ ጴጥሮስ የአጤ ዮሐንስ ጳጳስ ሲሆኑ አቡነ ማቴዎስ ደግሞ የንጉሥ ምኒልክ ጳጳስ ናቸው።
አቡነ ጴጥሮስ “ቀድሞም የንጉሠ ንገሥቱ ጳጳስ እኔ ነኝና ምኒልክ የንጉሠ ነገሥትነት ዘውድ መድፋት
የሚገባቸው በኔ እጅ ነው” ሲሉ አቡነ ማቴዎስ ደግሞ “የንጉሠ ነገሥቱ ዕጣ ወደኔ ከደረሰ ምኒልክን
የማነግሥ እኔ ነኝ” በማለት ተጣሉ። ምኒልክም እራሳቸው የፈለጉትን ጳጳስ መርጠው መንገሥ ሲችሉ
በሃይማኖት ጉዳይ ላለመግባትና ሠላማዊ መፍትሄ ለመፈለግ ወደ እስክንድሪያው ሊቀ ጳጳስ ወደ አቡነ
ቄርሎስ ደብዳቤ ጽፈው ውሣኔ እንዲሠጡላቸው ጠየቁ። የእስክንድሪያውም ሊቀ ጳጳስም “….ንጉሠ
ነገሥትነቱ በእግዚአብሔር ፈቃድ ወደ አባ ማቴዎስ እጣ ከሄደ መቀባቱ ለአባ ማቴዎስ ይገባል” ብለው
ላኩ።
የንግሡ በዓል 1882 ዓ.ም ጥቅምት 25 ቀን በአዲስ አበባ እንዲሆን ተወሰነ። ምኒልክም
በዋዜማው ጥቅምት 24 ቀን ከእንጦጦ ማርያም ቤተ ክርስቲያን ሄደው አደሩ። ሌሊቱኑ ሥርዓተ ንግሡ
ተጀምሮ ዘጠኝ ሠዓት ሲሆን ጳጳሱ የወርቅ ሠይፍ ባርከው አሥታጠቁዋቸው። ከዚያም በወርቅ ሽቦ
የታሸጉ ጦሮች አሲያዙዋቸው። ቀጥለው የወርቅ ዘንግ ሰጧቸው። ይህ ሁሉ ከሆነ በኋላ ቅብዓ መንግሥቱን
ተቀብተው የወርቁን ዘውድ ጳጳሱ ደፉላቸው። ከዚህ በኋላ ቅዳሴ ተጀምሮ ረፋዱ ገደማ ላይ አለቀ።
የቅዳሴ ሥርዓት ከተፈፀመ በኋላ አጤ ምኒልክ በውጭ አገር በእውቅ በአምስት ቺህ ብር የተሠራ ካባቸውን
ለብሰው ባለወርቅ ጥላ ተይዞላቸው ዘውዳቸውን ደፍተው የወርቅ ዘንግ ይዘው የወርቅ ጫማ አድርገው ካህናቱ
ከፊትና ከኋላ እያጠኑ በራሶችና በደጃዝማቾች ታጅበው ከቤተክርስቲያን ብቅ አሉ። እጅግ በጣም በዝቶ
የተሰበሰበው ሕዝብም የዘምባባ ዝንጣፊ እየያዘ “ሺህ አመት ያንግስዎ” እያለ ደስታውን በእልልታና በሁካታ
ገለጠ።
ከቤተ ክርስቲያኑ ውጭ ለሕዝብ እንዲታዩ ከተዘጋጀላቸው ማረፊያ አልጋ ላይ ቁጭ ሲሉ “ከእንጊድህ
ንጉሥህ እኔ ነኝ” ብለው ተናገሩ። ወዲያውም “ዕዳ ያለብህ ነፃ ብየሃለሁ። በዱር በገደልም ያለህ ምሬሃለሁ ግባ”

የሚል አዋጅ ተነገረ። አቡነ ማቴዎስም “ለንጉሠ ነገሥቱ ለምኒልክ ያልረዳ ከፈቃአዱ የወጣ አውግዣለሁ” ብለው
አወገዙ።
አጤ ምኒልክ በአጋቸው ላይ ጥቂት ተቀምጠው ለሕዝቡ ከታዩ በኋላ በቅሎዎች በሐር ለኮ ተስበው ቀረቡ።
በወርቅ ዘቦ ኮርቻ በወርቅ መረሸት እሰከ ጉልበቷ የተሸፈነችው በቅሎ ተነጥላ ስትቀርብላቸው ልብስ ተጋርዶላቸው
ካልጋ ተነስተው ከበቅሎ ሲወጡ እምቢልታና መለከት ተነፋ።
ግምጃ ቀሚስ የለበሱ በወርቅ ዘቦ ያጌጡ ለምድ የደረቡ ግራና ቀኝ ሆነው የዝንብ መከላከያ ጭራ ይዘው
ወርቀዘቦ ቀሚስ የለብሱ ቀይ ከፈይ ለምድ የደረቡ ሰዎች ደግሞ ሰይፍ ይዘው ግራና ቀኝ ሲሄዱ ከእነሱ እልፍ
ብለው ደግሞ በወርቅ ዘቦ ለምድ አጊጠው ራስ ወርቅ ያሠሩ በወርቅ የተለበደ ጋሻና ጠመንጃ ይዘው ሁለቱ
ሊቀመኳሶች ሊቀመኳስ አባተና ሊቀ መኳስ አድነው ቀይ ቀሚስ ለብሰው ካባ ላንቃ ደርበው ከምኒልክ ፊትና ኋላ
ከፊተኛው ሊቀመኳስ ፊት ደግሞ ሊጋባው ባለወርቅ ቀሚስ ለብሰው የወርቅ ለምድ ደርበው የንጉሥ ነገሥቱን
የወርቅ ዘንግ ይዘው ይጓዙ ነበር። በዚህ ህሉ ዙርያ ደግሞ የሚያማምር የቤተ ክህነት ልብስ የለበሱ መነኮሳት
ማጠንት ያጥናሉ። እንዲህ ባለ አጀብ ታጅበው እልልታውን በሚያቀልጠ ሕዝብ መሀል እያለፉ ከቤተመግሥታቸው
ገቡ።
ከቤተ መንግሥታቸው ውስጥ ከተዘጋጀው የግብር ማብሊያ ዳስ ገብተው ከተዘጋጀላቸው ዙፋን ላይ
ሲቀመጡ 101 ጊዘ መድፍ ተተኮሰ። ከምድፎቹ መተኮስ ጋርም ጠቅላላው ሠራዊት የያዘውን ጠመንጃ በተኮሰ ጊዜ
የጭሱ ብዛት እንደ ደመና ሆነ። ከዚህ በኋላ የግብር ማብላቱ ሥርዓት ተጀምሮ እሁድ እኩለ ለሊት ድረስ ግብሩ
ተበላ። በማግሥቱ ሰኞም እንደዚሁ ሲበላ ዋላ። አጤ ምኒልክ በነገሡ በሶስተኛው ቀን ማክሰኞ ዕለተ እቴጌ ጣይቱ
ሥርዓተ ንግሥ አድርገው ጳጳሱ አቡነ ማቴዎስ ዘውዱን ከአጤ ምኒልክ እጅ ተቀብለው ጻፉላቸው።
ዳግማዊ አጤ ምኒልክ ከማንኛውም የኢትዮጵያ ነገሥታት የተለየ የሚያደርጋቸው አንድ የንግሥ ነገር አለ።
ማንኛውም ንጉሥ በሚነግስበት ጊዜ የበፊት ስሙን ለውጦ ሲነግስ ምኒልክ ግን ስማቸውን

ሳይለውጡ በዚያው

በምኒልክ ነገሡ።
አጤ ምኒልክ የንጉሠ ነገሥት ዘውድ ጭነው ኢትዮጵያን መያዛቸውን ከተረዱት በኋላ ሕዝቡ በአጤ
ዮሐንስ ዘመን የሚጠላውንና በግዴታ የተቀበለውን ነገር ህሉ በአዋጅ በመሻር የመወደጃ መንገዳቸውን አበዱ።
ብላቴን ጌታ ኅሩይ እንደፃፉት “1ኛ. አጤ ዮሐንስ የተጠሉበት ዋና ነገር ባልተማሩ መነኮሳት ምክር
እየተመሩ እስላሙን ፈላሻውን አረመኔውን ሳይማር እንዲያው በግድ ተጠመቅና ክርስቲያን ሁን እያሉ አዋጅ
በመንገራቸውና አንጠመቅም ክርስቲያንም አንሆንም ያሉትን በሞትም በስደትም በእሥራትም በልዩ ልዩ መከራና
ሥቃይም በመቅጣታቸው ነበር። አጤ ምኒልክ ግን ተምሮ በፈቃዱ ተጠምቆ ክርስቲያን ካልሆነ በቀር እንደ አባቱ
ሃይማኖት እንዲኖር እንጂ በግድ እንዳይጠመቅ አደረሩለት።
“2ኛ. አጤ ዮሐንስ የተጠሉበት ዋና ነገር ማንም ሰው በመሬቱ ላይ ትንባሆ እንዳይዘራና እንደይጠጣ
አዋጅ በማናገራቸውና በመሬቱ የዘራ መሬቱን ይነቀል። ባፉም የጐረሰ ከንፈሩን ይቆረጥ። ሱረቱም በአፍንጫው
የጠጣ አፍንጫውን ይፎነን በማለታቸው ነበር።
“አጤ ምኒልክ ግን ትንባሆ መጠጣት እንደ ጠላ እንደ ጠጅ ልማድ ነው እንጂ በመጽሐፍ የተከለከለ
በነፍስም የሚያስኰንን አለመሆኑን አውቀው በትምባሆ ነገር ሰው ሁሉ እንደ ልማዱ እንዲኖር አደረጉለት።

“3ኛ. አጤ ዮሐንስ የተጠሉበት ዋና ነገር ካንዱ አገር ወደ አንዱ አገር ሲዘዋወሩ ለወታደራቸው ሁሉ
ነፃነት እየሰጡ በየባላገሩ ቤት ተሰሪ እየሆነ እየገባ የባላገሩ እንጀራውን ወጡን ጠላውን ሥጋውን ይህንም የመሰለው
ሁሉ በግድ እንዲወስድበት ስለ አደረጉ ነበር። አንዳንዴም የባላገሩን ሚስ በግድ እየያዘ በባልዋ ፊት ያስነውራት
ነበር ይባላል። አጤ ምኒልክ ግን ወታደር በቤትህ አይግባ ብለው አዋጅ ነገሩለት….” ብለዋል።
ምኒልክ ይህን የመሰለውን ሌላም አዋጅ እያወጁ አብዛኛው የኢትዮጵያ ክፍል አሜን ብሎ ቢቀበላቸውም
ትግሬዎች ግን በአጤ ዮሐንስ ሞት ምክንያት በመሀላቸውም በወራሽነት ተነስተው ብጥብጥ ለምኒልክ አንገብርም
ብለው ተለዩ። አጤ ዮሐንስ በመተማ ጦርነት ሰበብ ሲሞቱ ወራሻቸውን ራስ መንገሻን አድርገው ተናዘው ነበር።
ይህ ኑዛዜ ገና ከመታወጁ በፊትም የትግሬ መኳንንት ከመተማ ጦርነት ሲመለስ እርስ በርሱ በሀሳብ ተለያይቶ ነበር።
ምክንያቱም አጤ ዮሐንስ ከሟቹ ከልዑል ልጆች ማለት የደጃች ጉግሣ መርጫ ልጅ ራስ መንገሻ የደጃች ማሩ
መርጫ ልጅ ደጃች መሸሻ የትልቅ ራስ አርአያ ልጅ ደጃች ቦጋለ አልጋ ወራሽ እንሆናለን በማለት ገና አስቀድሞኑ
እርስ በራሳቸው ይቀናኑ ስለነበር ነው።
አጤ ዮሐንስ ከመተማው ጦርነትም በፊት ራስ መንገሻ ጉግሣን ከሁሉ አስበልጠው ይወዱ ስለነበር አልጋ
ወራሼ መንገሻ ነው እያሉ ይናገሩ ነበር። ይህን የሚያውቁ መኳንንት አጤ ዮሐንስ ሳይሞቱ ከሞቱም በኋላ ወደ ራስ
መንገሻ ወገን ሲሆን አንዳንዶቹ ደግሞ ወደሌሎች እየሆኑ ተከፋፍለው ነበር። ከመተማ ጦርነት መልስም ላይ
የነበረው ጉዞ በመለያየቱ ምክንያት የኩርፊያና የተነጣጠለ ጉዞ ነበር።
ይህንንም ሁኔታ ለማጥፋትና ሠራዊቱን ለአንድ አላማ የተሰለፈ ለማድረግ ጳጳሱ አቡነ ጴጥሮስ እጨጌ
ቴዎፍሎስ ራስ ሐጐስ ራስ ሚካእልና ፊታውራሪ ለውጤ እነዚህን የመሳሰሉት ሁሉ በአንድነት ተሰብስበው
“የእነዚህ የጃንሆይ ዘመዶች አኳኃን እጅግ የሚያሰጋ ነው። ራስ ወልደ ሥላሴ ከልጃቸው ከደጃች ነጋሽ ጋር በሰሜን
ሆነው ንጉሥ ተክለ ሃይማኖት በጐጃም ሆነው ንጉሥ ምኒልክ በወሎ ሆነው ይጠባበቁናል። በዚህ ላይ ደግሞ
በመካከላችን ስምምነት ካልተገኘ ወደ ሀገራችን ለመግባት እንኳ መቸገራችን አይቀርምና የአጤ ዮሐንስን የኑዛዜ
ቃል በአዋጅ ብናስታውቅ ይሻላል ብለው ተማከሩ።
ከዚህ በኋላ ሕዝቡንም መኳንንቱንም ሰብስበው በአዋጅ የራስ መንገሻን አልጋ ወራሽነት ተናገሩ። የአዋጁን
ቃል ደጃች ቦጋለና ደጃች መሸሻ አልተቀበሉም። ያልተቀበሉበትም ምክንያት ለአጤ ዮሐንስ ሁሉም እኩል የሆነ
ዝምድና አላቸው። ሁሉም የአጤ ዮሐንስ የወንድም ልጆች ናቸው። አጤ ዮሐንስ ዙፋናቸውን የሚወርስ በሕይወት
ያለ ልጅ የላቸውም። ስለዚህ

“….በወንድም ልጅነት ከሆነ ሁላችንም እኩል ነንና አገራችን ከገባን በኋላ

እግዚአብሔር ለሚሰጠው ይሰጠዋል” እያሉ ልብሳቸውን በአፍንጫቸው ላይ እያደረጉና እያጉረመረሙ ወደ
ሠፈራቸው ተመለሱ።
በአጤ ዮሐንስ ወራሽ በራስ መንገሻ በኩል እንዲህ ያለ የመለያየት ጥንስስ በመነሳቱ ለአጤ ምኒልክ ንጉሠ
ነገሥት መሆን መንገድ ከፈተ። የአጤ ዮሐንስ መኳንንት መለያየት ያወቀው ሌላው መኳንንትም ከሁሉ የተሻለ
ኃይል ላላቸው ለምኒልክ ተገዢነቱን አምኖ ተቀበለ። ከትግራይ መኳንንትም ቢሆን በራስ መንገሻ አልጋ ወራሽነት
የከፋቸው ሁሉ የጠላቴ ጠላት ወዳጄ ነው። እንደሚባለው መንገሻን ለመጉዳት ከምኒልክ ጋር እየሆኑ ያሴሩ ጀመር።
ራስ መንገሻም ከትግራይ መኳንንት ተከፍሎ ከምኒልክ ጋር ማበሩን እንዳዩ ምኒልክን የሚጐዱበትን ለመፈለግ
ከውጭ እርዳታ ለማግኘት ሲሉ ከኢጣሊያ መንግሥት ጋር ወዳጁ። ኢጣሊያኖችም ከዚህ በፊት በአጤ ዮሐንስና
በንጉሥ ምኒልክ መሀል እየገቡ በነገረ ሰሪነት ያጣሉ እንደነበሩት ሁሉ አሁን ደግሞ በአጤ ምኒልክና በራስ መንገሻ
መሀል ገብተው ለማጣላትና አለያይተው ለማዳደም ነገር ይሠሩ ጀመር።

ራስ መንገሻ ከኢጣሊያ መንግሥት ጋር መስማማታቸውን ምኒልክ እንዳወቁ እሳቸውም ከሌሎች
ኤሮፓውያን መንግሥታት ጋር ለመወዳጀት አቀዱ “የኤሮፓ መንግሥታት ሁሉ የኢጣሊያም መንግሥት ጭምር
ምኒልክ በሙሉ ኢትዮጵያ ላይ መንገሣቸውን እንዲያውቁላቸው በነገሱ

ባመቱ ቃሉ ተመሳሳይ የሆነ ደብዳቤ

ለሁሉም ጻፉ። ይህም ደብዳቤ የሚከተለው ሲሆን ያገኘሁትን ባለማተሙን ለማውጣት ያህል ደብዳቤው ለጀርመኑ
ንጉሠ ንገሥት የተፃፈ ነው”
አጤ ምኒልክ ይህን ደብዳቤ ጽፈው ለየመንግሥታቱ ሁሉ ላኩ። ይህ የምኒልክ ደብዳቤ ኤሮፓ ውስጥ
ክርክር አስነሳ። አንዳንድ የኤሮፓ ምሁራን ኢትዮጵያ የነበራትን ወሰን በሰፊው አድርገው ሲያቀርቡ አንዳንዶቹ
ደግሞ የምኒልክን መንገስ አፍርሰው ኢትዮጵያን ለመያዝ የፈለጉ እውነተኛ ያልሆኑ ለመንግሥታቸው የቆሙ
ተከራካሪዎች ኢትዮጵያ አሁን ያላትም ወሰን ሆን ሲበዛበት ነው እያሉ እመሀል አፍሪካ ውስጥ ያለች ቁራጭ
መሬት ቢጤ እያስመሰሉ አወሩ። ይህን የሰሙት ምኒልክም ለኤሮፓ ነገሥታት ሁሉ የኢትዮጵያን ወሰን ለማሳወቅ
አሁን የያዘችውንና በፊት የነበራትን ወሰን የሚያብራራ ቃሉ ተመሳሳይ የሆነ የሚከተለውን ደብዳቤ ለየመንግሥታቱ
ሁሉ ጻፉ።
ምኒልክ ዝነኛ የሆነውን እስካሁን ታሪክ ፀሐፊዎች የሚጠቅሱትን ይህን ደብዳቤ ጽፈው ኤሮፓውያን
መንግሥታትን ዳኝነት ጠየቁ። ከኢትዮጵያ ቆርሰን እንወስዳለን ወይም መላ ኢትዮጵያን እንይዛለን የማለት ሐሳብ
የሌላቸው መንግሥት ኢትዮጵያ በመቆራረስዋ እያዘኑ ምኒልክ ትክክለኛ ሐሳብ እንዳላቸው አወቁላቸው። ይህም
ኢትዮጵያ ለመጥቀም ወይም ምኒልክን በእውነትኛው መንገድ ለመደገፍ ብለው ሳይሆን ከፈረንሳይ ከኢጣሊያና
ከእንግሊዝ መንግሥታት ጋር ቁርሾና ጥላቻ ስላላቸው ነበር። ኢጣሊያንና እንግሊዝ ፈረንሳይም ጭምር ቢቻል
አንዳቸው መላ ኢትዮጵያን ለመያዝ ባይቻል ግን ዙርያውን የያዙትን መሬት እያስፋፉ እያንዳንዳቸው ኢትዮጵያን
ለመከፋፈል አሳብ ስለነበራቸው በየፊናቸው በምኒልክ ሴረኞች ያበረታቱ ጀመር።
ሌሎቹ መንግሥታት ያስነሱዋቸው ሴረኞች እምብዛብ የማይጐዱ ነበሩ። ኢጣሊያ ግን ቀደም ብዬ
እንዳልኩት ራስ መንገሻ በመያዝዋ ኃይለኛ ባለጋራ በምኒልክ ላይ ቀሰቀሰች። ባለፉት ገጾች በተገለጠው መሠረት
በአጤ ምኒልክና በራስ መንገሻ መሀል ጠብ መነሳቱን ያዩት ኢጣሊያኖች “….ከኢጣሊያ መንግሥት አንድ ነገር
ቢፈልጉ በምጥዋ ወደ ሚኖረው አገረ ገዢ እየፃፉ ቢያስታውቁ ለማግኘት ይችላሉ….” የሚል ደብዳቤ ከኢጣሊያ
ንጉሥ ከግርማዊ ኡምቤርቶ ለራስ መንገሻ መጣላቸው። ራስ መንገሻም ይህ ደብዳቤ ከደረሳቸው በኋላ ከኢጣሊያ
ጋር ወዳጅነታቸውን አጠናክረው አንድ የወዳጅነትና የፍቅር ውል ለመዋዋል ኢጣሊያኖችን ጠየቁ። የአሥመራው
ገዥ ጀኔራል ጋንዶልፊ የራስ መንገሻን ጥያቄ በሰማ ጊዜ ወዲያው ከወሰናችሁ መረብ ድረስ ተገናኝተው ጉዳዩን
እንዲጨርሱ ተስማምተው ሁለቱም በቀጠሮ መረብ ከወሰኑ ላይ ተገናኙ። ማንኛውንም ነገር በቃል ከተነጋገሩ በኋላ
ከዚህ ቀጥሎ ያለውን ውል ተፃጽፈው ተፈራረሙ።
1ኛ. ውል የኢጣሊያ መንግሥት ራስ መንገሻን መንገሻን የሚጠላ ጠላቴ ነው። ራስ መንገሻን የሚወድ
ወዳጁ ነኝ። ራስ መንገሻን ይወደዋል ያከብረዋል። የኢትዮጵያ ንጉሠ ነገሥት ልጅ እንደመሆኑም ያውቀዋል።
ራስም መንገሻን የሚያሳዝን ትንሽ ነገር ስንኳ ምንም እንዳያደርግ ምሏል።
2ኛ. ውል ራስ መንገሻ የኢጣሊያን መግሥት የሚጠላ ጠላቱ ነው። የኢጣሊያን መንግሥት የሚወድ ወዳጁ
ነው። የኢጣሊያን መንግሥት ይወደዋልና ያከብረዋልና። የኢጣሊያ መንግሥት የሚያሳዝን ትንሽ ነገር ስንኳ
እንዳያደርግ ምሏል።

3ኛ. ውል ከእንግዲህ ወዲህ በትግሬ ሰዎችና በኢጣሊያ ሰዎች መካከል ሰላምና ፍቅር ሆንዋል። ከዚህ
በቀር ሌላ የሚዋዋሉበት ነገር የለም።
መረብ ላይ ኅዳር ፳፱ ቀን ፲፰፻፹፬ ዓ.ም
ይህ ውል በሚዋዋሉበት ጊዜ ጤ ምኒልክ ደሴ ነበሩ። ራስ መንገሻ ከኢጣሊያ ጋር መዋዋላቸውን አጤ
ምኒልክ እንደሰሙ ደሴ ድረስ መጥተህ እንገናኝ ብለው ራስ መገሻን ላኩባቸው። ራስ መንገሻ ለጊዜው እሺ
እመጣለሁ ብለው መልስ ላኩ። ይህን ጥሪ የሰማው የትግራይ መኳንንት አጤ ምኒልክ ልጃቸውን ወይዘሮ ሸዋረጋን
ለራስ መንገሻ ሊድሩላቸው ነው እያሉ የጥሩ ምልክት ወሬ ሲያወሩ ኢጣሊያኖች ግን ከኛ ጋራ መዋዋልዎ ሳይሰማ
አልቀረም ወደ ደሴ የተጠሩት ሊታሠሩ ነው እያሉ ራስ መንገሻን ስለመከሩዋቸው ወደ ደሴ ሳይሄዱ ቀሩ። በዚህም
ምክንያት ራስ መገሻን ከኢጣሊያኖች ጋር ማበራቸው ተረጋገጠ። አጤ ምኒልክም በዚህ ጉዳይ አዘኑ። የትግራይ
መኳንንት አስቀድመውኑ ልጃቸውን ሊድሩላቸው ነው እያለ ያወራው እውነት ነበር። በኋላ ግን ራስ መንገሻ
ከኢጣሊያ መንግሥት ጋር መዋዋላቸው በመረጋገጡ ምኒልክ ተናደው ልጃቸውን ወይዘሮ ሸዋረጋን ለራስ ሚካኤል
ድረው ለትግሬ መኳንንት የተሰናዳውን ሽልማት ለወሎ መኳንንት ሸልመው ወደ ሸዋ ተመለሱ።
አጤ ምኒልክ ወደ ሸዋ ቢመለሱም በዚያን ጊዜ የኮሌራ በሽታ ተነስቶ ነበርና ከአዲስ አበባ ወደ እንጦጦ
ከእንጦጦም ወደ አንኮበር ሲሸሹ በሽታው እየተከታተለ ብዙ ሰው ጨረሰባቸው። በአንኮበር ከርመው በሽታው በረድ
ሲል መስከረም 11 ቀን 1885 ዓ.ም ከአንኮበር ተነስተው መስከረም 23 ቀን እንጦጦ ገቡ። በሽታው ሲበርድ
ደግሞ ሌሎች መንግሥት ገልባጮች ተነሱ። ደጃች መሽሻ ወርድ ደግሞ ሌሎች መንግሥት ገልባጮች ተነሱ።
ደጃች መሸሻ ወርቄና አለቃ አድማሱ ዋና ነገር ጠንሳሾች ሆነው ሌሎችንም መኳንንት ለማሳደም ተነሱ።
አድማውም ምኒልክን ገድለው የመርድ አዝማች ኃይሌን ልጅ ፊታውራሪ ጉልላቴን (ተክለማርያምን) ለማንገሥ
ነበር። እነዚህ ሰዎች እየተያዙ ሲጠየቁ ሁሉም አመኑ። ለፍርድ ቀርበውም ፍርዱን ለውጠው በእስራት እንዲቀጡ
ስለፈረዱ ፊታውራሪ ጉልላቴ ለራስ ዳርጌ ደጃች መሸሻ ወርቄ ለደጃች ወልደ ጊዮርጊስ አለቃ አድማሱ ለደጃች
ወልዴ ተሰጥተው እንዲታሠሩ ሆነ። ምኒልክን ለመግደል የተስማማው የምኒልክ የእልፍኝ አሽከር አበበ የሚባለውን
ግን እጅና እግሩ ተቆረጠ።
በዚሁ ዘመን ማለት በ1885 ዓ.ም ራስ መንገሻ በትግራይ ውስጥ የንጉሥነት ማዕረግ መግለጫ የሆነውን
ቀይ ጃንጥላ ያስይዙ ጀመር። ይህንንም ያደረጉ ራስ አሉላ ናቸው። ራስ አሉላ በዶጋሊ ጦርነት ምክንያት
ከኢጣሊያኖች ጋር ፍቅር ባይኖራቸውም በአጤ ዮሐንስ ዘመን ምኒልክ ከኢጣሊያኖች ጋር ተወዳጅተው አጤ
ዮሐንስን ሲያናድዱ መኖራቸውን አሉላ ስለሚያውቀው አሁን ደግሞ ነገሩ ተገልብጦ አጤ ምኒልክ ለማናደድ ራስ
መንገሻ ከኢጣሊኖ ች ጋር ተዋውለው ወዳጅነት በመመሥረታቸው ራስ አሉላ መንገሻን ለማንገስ ሕዝቡን ይሰብኩና
ያነሳሱ ጀመር። ራስ መንገሻም የራስ አሉላን ምክር በመቀበል በ1885 ዓ.ም የትግራይን ሕዝብ ሐውዜን ላይ
ሰብስበው ከአጤ ምኒልክ መክዳታቸውንና ለመንገሥም መነሳታቸውን አሳወቁ። ሕዝቡም ለመንገሥ ማሰባቸውን
እንዲያምን ቀይ ጃንጥላ አስይዘው ታዩ። ወዲያውም ባለ አንበሳ ማኅተም አዘጋጅተው በደብዳቤ ራስጌ ማተም
ጀመሩ። እዚህ ላይ ነገሩ ግልፅ ለማድረግ በደብዳቤ ራስጌ ማኅተም የሚያደርግ ንጉሠ ነገሥት ብቻ እንጂ
የንጉሥነት ማዕረግ ያለው እንኳ ቢሆን ማኅተሙን የሚያትመው ከደብዳቤ ግርጌ ወይም መጨረሻ ላይ ነው።
ራስ መንገሻ መረብ ላይ ከኢጣሊያኖች ጋር የተዋዋሉት ምኒልክን ለማናደድ እንጂ ኢትዮጵያን ለመጉዳት
አልነበረም። ምኒልክን የመጣል እቅዳቸውን ከፍጻሜ ለማድረስ ኢጥሊያኖች የጦር መሣሪያ እንዲሰጡዋቸው ጠየቁ።
የኢጣሊያ መንግሥትም “ለመንገሻ የጦር መሣሪያ መስጠት ወላዋይ ሰው ስለሆነ ሊከዳ ስለሚችልና መልሶ እኛኑ

ስለሚወጋበት አያስፈልግም” በማለት ክለከለ። ራስ መንገሻም ደጋግመው ቢጠይቁ “በውላችን መሠረት ጠላትዎ
ጠላታችን ነው። እኛ እያለን እርስዎን የሚደፍር ባላንጣ ስለማይመጣ አይስጉ” በሚል መደልል ብቻ መሣሪያውን
ከለከለ። ኢጣሊያኖች መሣሪያውን የከለከሉበት ምክንያታቸው እውነትነት ያለው ነው። ራስ መንገሻ ለጊዜው
ባደረባቸው ንዴትና ቁጭት የምኒልክን ጠብ ለመወጣት መሣሪያ ይጠይቁ እንጂ ነገ ሲደላደሉ ኢጣሊያኖችን
ከድተው መልሰው የሚወጓቸው ሰው ነበሩ። እየቆዩም ነገሩን እራሳቸው ሲያስቡት አድራጐታቸው የአጤ ዮሐንስንና
የትግራይን ሕዝብ ስም የሚያስጠፋ መስሎ ስለታያቸው በአድራጐታቸው ተፀፅተው ይማሩኝና ልግባ የሚል ደብዳቤ
ጽፈው በ1886 ዓ.ም በሹም አጋሜ ተስፋዬ እጅ ወደ አጤ ምኒልክ ላኩ። አጤ ምኒልክም “ቀድሞውንም ቢሆን
የኢትዮጵያን ጠላቶች አስመለው ቢነግሩት ይሆናል

እንጂ እርሱ ከልቡ አቅንቶ ይህን ሥራ እንዳልሠራ

አውቄዋለሁ” ብለው “ባለፈው ጥፋትህ ሁሉ ምሬሃለሁና ወደ አዲስ አበባ እንድትመጣ ይሁን….” የሚል መልስ
ላኩላቸው።
ራስ መንገሻም በሚያዝያ ወር 1886 ዓ.ም ከትግራይ ተነስተው በግንቦት አዲስ አበባ ገቡ። አብረዋቸው
ራስ አሉላ ራስ ሐጐስ ሹም አጋሜ ተስፋዬና ሌሎችም መኳንንቶች ነበሩ። በአዲስ አበባም አንድ ወር ያህል
ቆይተው ከዘውድ በቀር ለንጉሥ የሚገባ ሽልማት ተሸልመው ከሰነበቱ በኋላ ሰኔ 7 ቀን ከአዲስ አበባ ወደ ትግራይ
ጉዞ ጀመሩ።
ጉዳይን ባጭሩ እናድርገውና ወደፊት እንደምናነበው ከኢጣልያ አገር ተልኮ የመጣው ዶክተር ትራበርሲ
የውጫሌን ውል እንዳይፈርስና እንደፀና እንዲቆይ ከአጤ ምኒልክ ጋር ተነጋግሮ ሳይሳካለት ቀረ። ይህንኑ
ያለመሳካቱን ለኢጣልያ መንግሥት አስታውቆ በተሰጠው ትእዛዝ መሠረት ከራስ መንገሻ ጋር ለመነጋጋር ወደ
ትግራይ ሔደ። ከዚያም ራስ መንገሻ ከኢጣልያ መንግሥት ጋር የጀመሩትን ወዳጅነት እንዲያጠናክሩና
በውላቸውም መሠረት እንዲገፉበት ያባብል ጀመር። ራስ መንገሻ ግን “….መረብ ላይ ከእናንተ ጋር የወዳጅነት
ውል መዋዋሌ….ከጠብ ፍቅር ይሻላል በዬ ነው እንጂ አገሬን ኢትዮጵያን ንጉሤን ምኒልክን ከድቼ ከእናንተ ጋር
ለመሆን የተዋዋልሁት ውል የለኝም….” ብለው በኢጣልያኖች ሐሳብ ያለመስማማታቸውን ቆርጠው ተናገሩ።
አንዳንድ ኢትዮጵያኖችም “….እርስዎ የአጤ ዮሐንስ ልጅ ሆነው ለአጤ ምኒልክ መገዛትዎ ትልቅ ውርደት
ነው….” እያሉ ቢመክሯቸውም ራስ መንገሻ የሁሉንም ምክር አልቀበል አሉ።
በዚህ ሰሞን ደርቡሾች ከኢጣልያኖች ጋር ለመዋጋት በከሰላ በኩል ጦራቸውን አሰለፉ። ኢጣሊያኖችም
ለጦርነቱ ይዘጋጁ ጀመር። ራስ መንገሻም የሁለቱን ጦርነት ለማዳመጥና አሽናፊውም ወሰን አልፎ እንዳይገባ
ለመጠባበቅ ከወሰን ላይ ሔደው ተቀመጡ። በዚያም እንዳሉ ከሐማሴንና ከሠራዬ አውራጃዎች ከኢጣሊያ እየከዳ
ብዙ መኳንንትና ሠራዊት ገባላቸ። ወደራስ መንገሻ ብዙ የኢጣሊያ ሠራዊት እየከዳ ቢገባላቸውም ከራስ መንገሻ
በኩል ቢሆን እየከዱ ወደ ኢጣሊያ የገቡ ነበሩ። ከእነዚህም አንዱ ደጃች ሐጐስ ተፈሪ ናቸው። ደጃች ሐጐስ
ከኢጣሊያ ውና ጦር አዛዥ ከባራቲየሪ ዘንድ ሲደርሱም ታላቅ ደስታ የተሞላበት አቀባበል ተደረገላቸው። ከዚህ
በኋላም ባራሪየሪ ሌላውን ሁሉ ትቶ ወደ ትግራይ ዘምቶ ራስ መንገሻን ለመውጋት ወሰነ።
የሠራዊቱን መክዳትና ያለመረጋጋት ያየው ባራቲየሪ ወደ ትግራይ መዝመቱ ቢሰማ መላው ሠራዊት
እንደሚከዳው ስላወቀ ዘመቻውን እንዳይጠረጥሩ ሠራዊቱን ሰብስቦ “….እኔ ራስ ወደ አድዋ ሔጄ ከራስ መንገሻ
ጋር ለመነጋገር እፈልጋለሁ። የምነጋገረውም መረብ ላይ የተደረገውን ውላችን ለምን እንደፈረሰ ተወቃቅሰን
ለመታረቅና በውላችን ለመጽናት ነው።….” በማለት ንግግር አደረገ። ወዲያውም ራስ መንገሻ የባራቲየሪን
መምጣት እንዳይቃወሙና ጦርነትም እንዳያነሱ ለማታለል ሲል “….እኔ የምመጣው መረብ ላይ ያደረግነውን ውል

ማን እንዳፈረሰው ተወቃቅሰን እንድንታረቅ ነው። የሚሻለንም መታረቁ ነው። የሕዝቡ ደም በከንቱ ቢፈስ ጉዳት
እንጂ ምን ጥቅም አለው?....” የሚል ደብዳቤ ጽፎ ላከላቸው።

ጅነራል ባራቲየሪ ሕዝቡንም ሆነ ራስ መንገሻን በቃላት ድለላ ለሱ እንደመለሰው ካረጋጋ በኋላ ታህሣሥ
19 ቀን 1887 ዓ.ም ከሠራዬ ተነስቶ በሠራዊቱ ታጅቦ ወደ አድዋ ጉዞውን ጀመረ። በዚህ ጊዜ ራስ መንገሻ
ኢንትጮ ነበሩ። ባራቲየሪ አድዋ እንደደረሰም የአድዋን ከተማ ካህናትና ሕዝብ ለወዳጅነት የመጣ መስሏቸው ታላቅ
አቀባበል አደረጉለት። ጄኔራል ባራቲየሪም ከአድዋ ሕዝብ መሀል እንደገባ ከፈረሱ ወርዶ በሰልፍ ከቆሙት ካህናት
ዘንድ ተጠግቶ የያዙትን መስቀል ተሳለመ። ወዲያውም ቀዳሚ ጦሩን ወደ አክሱም እንዲሔድ አዝዞ እዚያው አድዋ
ውስጥ ሸብረብ ሲል በድንገት ሳይታሰብ የራስ መንገሻ ሠራዊት ዙሪያውን ከብቦ ከጭንቅ ላይ ጣለው።
ጄኔራል ባራቲየሪ ከፈረሱ ላይ ወጥቶ አብረውት የቀሩት ወታደሮቹን ለማሰለፍና ቦታ ለማስያዝ ቦሞክርም
የራስ መንገሻ ሠራዊት በቀላሉ የማይፈታ መሆኑ ገባው። ስለዚህ የሚሻለውን መንገድ መርጦ ከፈረሱ ወርዶ ወደ
ካህናቱና ቄሶቹ ዘንድ ቀረበ። ለእነሱም “….እኔ የመጣሁት ለፍቅርና ለእርቅ ነው። ለጦርነት አልመጣሁምና ቢሆን
ከራስ መገሻ ጋር አስታርቁኝ። ለመታረቅ ፈቃዳቸው ካልሆነ ግን ለቀውኝ ወደ አሥመራ እንድመለስ
አማልዱኝ።….” ብሎ ለመናቸው። እጨጌ ቴዎፍሎስ ለአቀባበል ወጥተው በሕዝቡ መሀል ነበሩና ድምፃቸውን ከፍ
አድርገው “….እርሱ እንደዚህ እያለ የፍቅር ነገር ሲናገር እናንተ ለምን ጠብ ትፈልጉታላቸሁ….” እያሉ በቁጣ
ስለተናገሩ የራስ መንገሻ ሠራዊት ቃላቸውን ተቀብሎ “….አሁኑኑ አገራችንን ለቅቆ ከሔደልን እሺ እንደ
አባታችን እንደእርስዎ ቃል እንፈፅማለን….” ብሎ መለሰላቸው። ከዚህ ወዲአይውኑ ባራቲየሪ በፈረሱ ሆኖ
ሠራዊቱን ይዞ ወደ አዲኳላ ሔደ።
ባራቲየሪ ሊለቀቅ የቻለው ካህናቱና ሕዝቡ በእርግጥ ለሰላም የመጣ ስለመሰላቸው ነው። እጨጌ ቴዎፍሎስ
ግን ባራቲየሪ ለሰላም ጉዳይ መምጣቱን በእርግጥ ያውቁ ነበር። ብላቴን ጌታ ኅሩይ ስለዚህ ጉዳይ ሲተቹ
“….እጨጌ ቴዎፍሎስ እጅግ ተከብረውና ተፈርተው የሚኖሩበት የአጤ ዮሐንስ መንግሥት ወደ አጤ ምኒልክ
በማለፉ ደስ አላላቸውም ነበርና የማታልፈውን ኢትዮጵያን ሳያስቡ አጤ ምኒልክን ብቻ የሚጐዱ ስለመሰላቸው
የራስ መንገሻን መኳንንት አማልደው ጄኔራል ባራቲየሪን አዳኑት እንጂ የእርሱ አመጣጥ ለእርቅና ለሰላም አለ
መሆኑ ፈፅመው ያውቁ ነበር። ከዚያም አስቀድሞ ዋጋው እጅግ ብዙ የሆነ ባለወርቅ ጥልፍ ካባ ካስመራ ልኮላቸው
እንደነበርና ወዳጅነትም ጅምረው እንደነበረ የአክሱም ካህናትና በከተማውም የሚኖሩ ትልልቅ ሰዎች ሁሉ
ያውቃሉ….” ብለዋል።
ጄኔራል ባራቲየሪ ወደ አዲኳላ ከተመለሰ በኋላ ብዙ ወታደሮች አዘጋጅቶ ራስ መንገሻን ለመውጋት ወደ
ኩአቲት ሰደደ። በአድዋ ያለው የራስ መንገሻ ሠራዊትም የኢጣሊያ ጦር ተደራጅቶ መምጣቱን እንደሰማ እጨጌ
ቴዎፍሎስን በግልጥ ያማርርና ይወቅስ ጀመር። ከእንግዲህ በኋላም ማማረሩ ዋጋ እንደሌለው ታውቆ ራስ መንገሻ
ሠራዊታቸውን ለጦርነት አሰለፉ። ራስ መንገሻ ለጦርነት ከተሰለፈው ሠራዊታቸው ፊት ቆመው ብላቴን ጌታ ኅሩይ
እንደጻፉት “….አገራችን ነፃነት ተዋግተን ሲሆን ድል እናደርጋለን። አይሆንም ደማችንንን ረግጦ ይገባል እንጂ
እንዲያው አይገባምና አትፍሩ። የዮሐንስ የምኒልክ አምላክ ይረዳናል….” እያሉ ሲናገሩ ሠራዊታቸው ግልብጥ
ብሎ ፎከረላቸው። ከዚህ በኋላ ወደ ኩአቲት ጉዞ ጀመሩ።
ራስ መንገሻ ሠራዊታቸውን እየመሩ በተፈጥሮ ምሽግ የሆነውን ኩአቲትን ኢጣሊያኖች ሳይዙት ቀድመው
በመግባት ያዙ። ባራቲየሪም ሠራዊቱ አኩቲትን ቀድሞ እንዲይዝ አዝዞ ስለነበር ኩአቲት በራስ መንገሻ ሠራዊት

መያዙን ሲሰማ አዘነ። ቢሆንም በሆነው መንገድ ከራስ መንገሻ ጋር ለመዋጋት ጥር 4 ቀን ከተስያት በኋላ ጦሩን
አሰለፈ። የኢጣሊያ ጦር በ66 መኰንንኖችና በ105 ባለሌላ ማዕረግ ነጮች የሚመራ ሲሆን ከወታደሩ አብዛኛው ግን
የቅኝ ግዛት ወታደር ነበሩ።
ባራቲየሪ ስለዚያን ጊዜው ስለ ጥር 4 እና 5 ቀን ሁኔታ ሜሞሪ.ዲ. አፍሪካ የተባለው መጽሐፍ ላይ ሲገልፅ
“….ማታ ጠላቶቻችን ከሜዳ ላይ ከሚያነዱት እሳት የምድጃውን ብዛት መቁጠር እንችላለን። ዙሪያ ክብ እየሆነ
ከመሀል እሳት ያነዳሉ።….በኛ ካምፕ ሲመሽ ፀጥታ ይሆናኦል።….በዚህ ምክንያት ጠላት ያለንበትን ቦታ
ስለማያውቅ ለሊት ሊያጠቃን አይችልም።….ከመንጋቱ ሁለት ሰዓት ቀደም ብሎ የጦር መኰንኖቹን ሰብስቤ ትእዛዝ
አዘዝኩ። መመሪያም ሰጠሁ። የ4ኛው የጥቁር ብርጌድ አዛዥ ማጆር ቶዞሊ በቀኝ በኩል በመሀል ደግሞ የ3ኛው
የጥቁር (ያገር ተወላጅ) ባታሊዮን አዛዥ ማጆር ጋሊያኖ በኋላ የሁለተኛው የአገር ተወላጅ ባታሊዮ አዛዥ ሂዳልጐ
እንዲሆኑ አደረግሁ። መድፎቻችን ግን በቶዞሊ ትእዛዝ ሥር እንዲሆኑ አዘዝሁ።
“….ጠሀይዋ ወገግ ስትል የጠላት ቦታ ፈገግ ብሎ ታየን። ጠላት ያለ ሐሳብ ተቀምጧል። ከጧቱ ለ12
ሰዓት ሩብ ጉዳይ ሲሆን ጦርነቱን ጀመርን። የቶዞሊ ባታሊዮን መድፍ የተኩስ ጀመር። በጋሊያኖ ውስጥ ያሉት
ሳንጉኔቲ እና መቶ አለቃ ሙላዚኒ መሀል ለመሀል እየተገፉ ሔዱ። ለእነሱም ከኋላ ያለው የሂዳልጐ ባታሊዮን
ሽፋን ይሰጣቸዋል።….ውጤታችን እያማረ ሔደ።….ሲነጋ የካፒቴን ቼኮ. ዲ. ኮላ መድፈኛ 1900 ሜትር የሚጓዝ
የመድፍ ጥይቱን ጠላት ላይ ይጥል ጀመር። እኔም የኢጣሊን ባንዲራ አስይዤ ከመሀል ሆኜ አዛለሁ።….የ3ኛውና
የ4ኛው ባታሊዮን ጠመንጃ ተኳሽም ወደ ፊት እየገፋ ሔደ።….በግራ በኩል ተጠቃን።….በቀኝ ከባድ ጥቃት
ስላደረሱ የኛን ሠራዊት ወደኋላ እንዲያፈገፍጉ አደረጉት።….የ3ኛው ባታሊዮን አዛዥ ጋሊያኖ በስተግራ ዞሮ
እንዲያግዝ አደረግሁ….” ይላል።
ጋሊያኖ እንደታዘዘው በስተግራ በኩል ለመዞር ሲሄድ ኢትዮጵያኖቹ ከባድ ጉዳት አደረሱበት። ከጧቱ
ሶስት ሰዓት ተኩል ሲሆን ሂዳልጐ ካፒቴን ታቬሲ እና ብራባንቲ በአዲስ ጉልበት ጠንክረው እንዲዋጉ ታዘው
ከጦርነቱ መሀል ገቡ። ራስ መንገሻ ደጀን ሆነው የጦር ነጋሪታቸውን እያስመቱ በለው ይላሉ። ከኢጣሊያ በኩል
የሚወድቁት ቁስለኞች በዶክተር መቶ አለቃ ቢርዲያ ይታከማሉ። ከኢትዮጵያውያን በኩል የሚወድቀው ቁስለኛ
ግን ደሙ እንዳይፈስ ጨርቅ እንኳ የሚያስርለት ሐኪም የለውም። ሐኪም ቀርቶ ጓደኛውም ቢሆን ወደፊት ጠላቱን
እየመታ መግፋቱን እንጂ ጓደኛውን ለማንሳት አሳብ አልነበረውም። ድሉ ለማን እንደሆነ ሳይታወቅ የጥር 5 ቀኑን
ጦርነት ገላገለው።
ባራቲየሪ ማታውኑ አዲስ ጦር ባስቸኳይ እንዲመጣለት ትእዛዝ አስተላለፈ። ሲነጋጋ ጥር 6 ቀን የራስ
መንገሻ ሠራዊት ጦርነቱን ከፈተ። ኢጣሊኖ ቹ የታዘዘው አዲስ ጦር እስኪመጣላቸው ድረስ በመከላከል ብቻ ቆዩ።
ባራቲየሪም ኢትዮጵያውያኖቹ ጥይታቸውን እንዲጨርሱ አስደርጉ እያለ ሠራዊቱን ስላዘዘ የኢጣሊያ ሠራዊት
ለመዋጋት ሳይሆን ኢትዮጵያኖቹን ጥይት ለማስጨረስ ብቻ እየቆዩ ይተኩሱ ጀመር። ወዲያውም አዲስ የታዘዘው
ጦር በጀኔራል አሪሞንዲ እየተመራ ደረሰ። ይህም አዲስ ጦር ብዙም ሳይዋጋ ጊዜው ስለመሸ ጦርነቱ ቆመ።
የኢጣሊያ ጦር አካባቢው ያለውን ውሃ ይዞት ስለነበረ ኢትዮጵያኖቹ በውሃ ጥም ከባድ ድካም
ደረሰባቸው። ቢሆንም ተበረታትተው ለሶስተኛው ቀን ዙር ውጊያ ሲዘጋሁ አንድ ወሬኛ ለኢጣሊያኖች ስንቅና
ጥይት ለማቀበል የመጡትን ብዙ አጋሰሶች አይቶ ለኢጣሊያኖች ሊቆጠር የማይችል አዲስ ጦር መጣላቸው ብሎ
በራስ መንገሻ ሠፈር ስላወራ የራስ መንገሻ ጦር ተፈታ። ራስ መንገሻም የሠራዊታቸውን መበታተን እንዳዩ
የቀሩዋቸውን ጥቂት ወታደሮች አስከትለው ከምሽቱ በ4 ሰዓት ወደ ሰነአፌ ሔዱ።

በማግሥቱ የራ መንገሻ ሰነአፌ መሔድ በኢጣሊያኖች ዘንድ እየተሰማ ጄኔራል አሪሞንዲ የሚመራ ጦር
በአስቸኳይ እንዲከታተላቸው ተደረገ። ራስ መንገሻም በሰነአፌ ሜዳ ድንኳን አስተክለው ሠራዊታቸውን ግብር
አስገብተው ሲያበሉ ኢጣሊያኖች በድንገት ደርሰው አምባ ታሪክ ከሚባለው ሥፍራ ሆነው መድፍ መተኮስ ጀመሩ።
ወዲያውኑም ባራቲየሪ ደርሶ መድፍ ተኳሾቹ በራስ መንገሻ ድንኳን ላይ ብቻ እንዲተኩሱ አዘዘ። በዚህ ሳይታሰብ
ድንገት የተተከለውን አደጋ የራስ መንገሻ የተፈረፈ ሠራዊታቸው ተደናግጦ የተተከለውን ድንኳን እንኳ ሳይነቅል
ሸሸ። ኢጣሊያኖችም ከራስ መንገሻ የሰነአፌ ሠፈር ገብተው 17 ነጋሪት ጐራደ ጋሻና ጦር ሌላም የጦር መሣሪያ
ወዳድቆ ያገኙትን ሁሉ ወሰዱ በተለይ ግን ኢጣሊያኖች ያስደሰታቸው አጤ ምኒልክና ራስ መንገሻ በተጻጻፉዋቸውና
ራስ መንገሻ ከሐማሴን መኳንንት ጋራ በኢጣልያኖች ላይ እየዶለቱ የተጻጻፉዋቸውን ደብዳቤዎች ማግኘታቸው
ነበር። በኮአቲትና በሰነአፌው ጦርነትም ለአገራቸው ክብር ሲዋጉ ከሞቱት መሀል ደጃዝማች ተድላ ደጃዝማች በየነ
ደጃዝማች ካሣ ቀኛዝማች አንዳርጋቸውና ሌሎችም ይገኙበታል። ከራስ መንገሻ ሠራዊት በጠቅላላ የሞቱት 1500
ሰዎች ያህል ሲሆኑ የቆሰሉት ደግሞ 2000 ይሆናሉ። ከኢጣሊኖ ቹ በኩል ሶስት ከፍተኛ መኰንኖች ያሉበት 95
ሰዎች ሲሞቱ ሁለት መኰንኖች ጨምሮ 299 ሰዎች ቆሰሉ።
ኢጣሊያኖች ከራስ መንገሻ ጋር ባደረጉዋቸው ጦርነቶች በጠቅላላ 153.725 የጠመንጃ እና 288 የመድፍ
ጥይቶች ተተኩሰዋል። በዚህ አስተሳሰብ ከራስ መንገሻ ሠራዊት 2000 ሰዎች ሞቱ ብንል እንኳ ኢጣሊያኖች አንድ
ሰው ለመግደል 77 ጥይት ተኩሰዋል ማለት ነው። ያውም የመድፍ ጥይት ባንድ ጊዜ የሚያደርሰውን እልቂት
ሳንጨምር ነው።
በዚህ ዘመን ዳግማዊ አጤ ምኒልክ ወላሞ ዘምተው ስለነበረ የራስ መንገሻን ከኢጣሊያኖች ጋር የመዋጋት
ወሬ ወዲያውኑ አልሰሙም ነበር። ከወላሞ ዘመቻ ተመልሰው ጥር 11 ቀን 1887 ዓ.ም አዲስ አበባ ሲገቡ የራስ
መንገሻን ድል የመሆን ዜና ከራስ መንገሻ መልክተኛ ሰሙ። ወዲያውም ተከታትሎ ጄኔራል ባራቲየሪ ለአገር ጥበቃ
ማጆር ጋሊኖ ን በሰነአፌ ትቶ ከድተው የገቡለትን ደጃዝማች ሐጐስ ተፈሪን በአጋሜ ሾሞ እሱ አዲግራት ገብቶ
መቀመጡ ተነገራቸው። እንዲያውም መቀሌ ድረስ ዘምቶ ራስ መንገሻን አባርሮ ሊይዝ ነው እየተባለ ይወራ
ጀመር።
አጤ ምኒልክ ለራስ መንገሻ ደብዳቤ ጽፈው “እስክመጣ እንዳትዋጋ” የሚል መልክት ልከው የደከመ
ጦራቸውን አሰባስበውና አዘጋጅተው በግንቦት ወር ወደ ትግራይ ጉዞ ጀመሩ። አጤ ምኒልክ ወረኢሉ ሲደርሱ
“….ኢጣሊያኖቹ የመጡባቸው መስሏቸው ሸሽተው ሔዱ።…. የሚል መልክት ከራስ መንገሻ ደረሳቸው። አጤ
ምኒልክም ምናልባት ኢጣሊያኖቹ እንደ ገና የመጡ እንደሆነ ብለው ቀኛዝማች ኃይለ ማርያምን ፊታውራሪ ንጉሴን
ግራዝማች ኃይለ ማርያምን ባላምባራስ በየነን ከራስ መንገሻ ጋር ሁናችሁ አገር ጠብቁ ብለው ወደትግራይ
ላኩዋቸው። እሳቸው ግን ክረምቱን አዲስ አበባ ለማሳለፍ ብለው ሰኔ 29 ቀን አዲስ አበባ ገቡ።
ኢጣሊያኖች የአጤ ምኒልክን መመለስ እንደሰሙ መቀሌ ሔደው ራስ መገሻን ለመውጋት ወሰኑ። ራስ
መንገሻም የኢጣሊያኖችን እንደገና ጦር ለማዘጋጀት ሲሰሙ ከመቀሌ ወጥተው ወደ ሕንጣሎ ሔዱ። ራስ መንገሻ
ወደ ሕንጣሎ የሄዱበት ምክንያት 1ኛ ከአጤ ምኒልክ ያሳይፈቅዱ ለመዋጋት ባለመቻላቸው 2ኛ በፈቃዳቸው
ጦርነቱን ቢገጥሙ እንዳለፈው ጊዜ ድል የሆኑ እንደሆነ ለክብራቸው የማይገባ ውርደት መሆኑን በመገመት ነው።
ኢጣሊያኖችም ራስ መንገሻ መቀሌን ለቀው መውጣታቸውን እንደሰሙ ከአዲግራት ተነስተው ያለችግር መቀሌን
ያዙ። ምሽግ መሥራትና መዘጋጀት ጀመሩ ራስ መንገሻን ግን ጄኔራል አሪሞንዲ እና ማጆር ቶዞሊ ተከታትለው
እንዲወጉ ታዘዙ።

ራስ መንገሻን እንዲወጉ የታዘዙት የኢጣሊያ ሹማምንት በግስጋሴ ወደ ሕንጣሎ ሔዱ። ራስ መንገሻም
የኢጣሊያኖቹን መከታተል እንደሰሙ ሕንጣሎን ትተው ወደ ደብረ ኃይላ ተጓዙ። ደብረ ኃይላም ከራስ መንገሻ
ጋር የነበሩት መኳንንት ተሰብስበው “….ከእንግዲህ ወዲህ መሸሽ አይገባንም። እግዚአብሔር ኃይሉን ቢሰጠን ድል
እናደርጋለን። ድል ባናደርግም ስለሀገራችን ስለኢትዮጵያ እንሞታለን። ራስ መንገሻ ግን ቢማረኩም ቢሞቱም
ለሰዋናቸውና ለሀገራቸው ውርደት ሲሆን ለኢጣሊያኖች ግን ትልቅ ደስታ ይሆናልና ከሸዋ ጦር እስቲመጣ ወደ ራስ
ወሌ ግዛት ተጠግተው ቢቆዩ ይሻላል።….” ብለው መክረው መኳንንቱ ሠራዊቱን ይዞ ሲቀር ራስ መንገሻ ወደ
ባላዋ ሄዱ።
በማጆር አሜሊዮ የሚመራው ጦር ገስግሶ ራስ መንገሻን ለመውጋት ደብረ ኃይላ ሲደርስ ራስ መንገሻን
አጣቸው። በዚያ የቀረው የራስ መንገሻ ሠራዊት ከኢጣሊያኖቹ ጋር ጦርነት ገጥሞ ከሁለቱም መንገሻ መኳንንቶችም
መሀል ቀኛዝማች ኃይለማርያም ብቻ ቆስለው ሲማረኩ ሌሎቹ እየተታኮሱ አምለጡ። ቀኛዝማች ኃይለማርያም
ጀግንነታቸው በኢጣሊያኖች ዘንድ ህሉ የታወቀ ነበርና ማራኪዎቹ ኢጣሊያኖች በክብር አንስተው በሚገባ
አሳክመው ካገገሙ በኋላ ወደ አሥመራ ላኩዋቸው።
ከዚህ በኋላ የኢጣሊያ ጦር ወደ አምባላጌ ሔደ። በአምባሌጌም ራስ መንገሻ አስረው ያስቀመጡዋቸውን
ለኢጣሊያኖች የቀድሞ ወዳጃቸው የነበሩትን ራስ ስብሃትን ከነልጃቻቸው ፈትተው የምሥ ራች ብለው ወደ ጀነራል
ባራቲየሪ ላኩዋቸው። ራስ ስብሃትም ከጄኔራል ባራቲየሪ ዘንድ ሲደርሱ ታላቅ ክብር የሞላበት የደስታ አቀባበል
ተደረገላቸው። ወዲያውም የእንደርታ አውራጃ ገዥ ብሎ ሾማቸው።
ራስ ስብሃት የአጋሜው ባላባት የሰባጋዲስ የልጅ ልጅ ናቸው። ራስ መንገሻና ራስ አሉላ በነገር ሠሪ
ምክንያት በተኮራረፉበት ጊዜ ራስ ስብሃትም ከራስ አሉላ ጋር በነገሩ አሉበት ተብለው ነበር። በዚያውም ላይ ደግሞ
የራስ መንገሻን ሁኔታና ይዞታ ሁሉ ለኢጣሊያኖች ያቀብላሉ እየተባሉ ይታሙ ስለነበር ራስ መንገሻ ራስ ስብሃትን
ከነልጆቻቸው አምባ ሰላማ ከሚባል ቦታ አስረው አስቀመጡዋቸው። ራስ መንገሻ እንዳይወስዱዋቸው ወደ አምባላጌ
አዛወሯቸው። ራስ ስብሃት በአድዋ ጦርነት ጊዜ ለኢጣሊያኖችም ለኢትዮጵያውያኖችም የተዋጉ ጀግና ናቸው።
ይህንንም በሥፍራው እናገኘዋለን።
ራስ መንገሻ ኢጣሊያኖቹ እየተከታተሉና ሰላምም ስላሳጡዋቸው ለኢጣሊያው ንጉሥ ለቀዳማዊ ኡምቤርቶ
የሚከተለውን ደብዳቤ ጻፉ።
ለታላቁ ንጉሥ ቀዳማዊ ኡምቤርቶ
የተላከ ከጽዮን ንጉሥ ልጅ ከራስ መንገሻ ንጉሠ ነገሥት ዘኢትዮጵያ።
እንደምን ከርመዋል። እግዚአብሔር ይመስገን እኔ ደህና ነኝ። ክፉ ሥራ ስለተሠራብኝ አዝናለሁ። ጄኔራል
ባራቲየሪ እኔ እንደጐዳሁት አድርጐ ያወራል። በነገራችን መሀል ሰይጣን ገብቶ ክርስቲያን ሕዝቦች እርስ በራሳቸው
ተላለቁ።
ባለፈው የተደረገው ነገር የሰይጣን ሥራ ነው። አሁን ሰላም እንፈልጋለሁ። አሁን እርስዎ እውነተኛ ሰው
ልከው ከእኔና ከጄኔራል ማን እንዳጠፋ እንዲያጣሩ እጠይቃለሁ። ይህንንም የምጠይቀው የጥንት ወዳጅነታችን
እንደነበረ እንዲመሠረት ፈልጌ ነው።
ተጻፈ የካቲት ፲፫ ቀን አዲ ኡምዳይ።

በደብዳቤያቸው ላይ እንደምናየው ራስ መንገሻ አሁንም ቢሆን የራሳቸውን ንጉሠ ነገሥት እንዲሉ ናቸው።
ራስ መንገሻ ይህን ደብዳቤ ለኢጣሊያው ንጉሥ ከላኩ በኋላ ጄኔራል ባራቲየሪ ሐሳቡን እንዲሰጥና ክትትሉን ላላ
እንዲያደርግላቸው ከኢጣሊያ መንግሥት ተጠየቀ። ባራቲየሪም ለመንግሥቱ ጥየቃ መልስ ሲሰጥ “….የሚታመኑ
ስላልሆኑ ጠቅለው ወደኛ ካልገቡ ሰላም የለም።….” ብሎ መለሰ። ከዚህ በኋላ የአድዋ ጦርነት ተጀመረ።
በአድዋ ጦርነት ራስ መንገሻ ታላቅ ጀብዱ የሠሩና ያስመሰከሩ ጀግና ናቸው። በአድዋው ጦርነት
ኢጣሊያኖችን ማርከው ከፍተኛ ድል አስገኝተዋል። የአድዋ ድል በተገኘ ባመቱ ገደማ በ1889 ዓ. ራስ መንገሻ
“ናፍቄአለሁና መጥቼ ዓይንዎን ልይ” ብለው ወደ አጤ ምኒልክ ልከው ካስፈቀዱ በኋላ በታህሣሥ ወር አዲስ
አበባ ገቡ። በዚህ ጊዜ ራስ መንገሻ የእቴጌ ጣይቱን የወንድም ልጅ ወይዘሮ ከፈይን አግብተው ስለነበር ለምኒልክ
ቤተመንግሥት ቤተኛ ሆነዋል። በአዲስ አበባም በታላቅ ክብርና ደስታ ከርመው ተሸልመው ለሠራዊታቸው
ደሞዝም 60 ሺ ብር ተቀብለውና ተሰናብተው ወደ ግዛታቸው ወደ ትግራይ ሄዱ። ትግራይ ሲደርሱ እንደገና
የመሸፈታቸው ወሬ ተሰማ። ራስ መንገሻም “ከእንግዲህ ወዲህ የምንገናኘው በጦርነት ነው” የሚል መልእክት በእነ
ሊቄ ወልደየስ ላኩ።
አጤ ምኒልክም ይህን መልእክት እንደሰሙ ከቤተ መንግሥት መምህር ዜና መምህር ፈቃደን የወሎውን
መምህር አካለወልድን የሐይቁን መምህር አባ አምደ ሥላሴን የግሼኑን ግራጌታ ውቤንና አባ ወልደ ገብርኤልን
መስቀል አስይዘው “….የትግሬን አድባራት ሁሉ ይዛችሁ እኔ በድየህ እንደሆነ ማረኝ ይቅር በለኝ ብላችሁ
መስቀሉን ተሸክማችሁ ውደቁና አስታርቁኝ….” ብለው ላኩዋቸው።
እተጌ ጣይቱም ከዚህ ቀጥሎ ያለውን ደብዳቤ ላኩ።
“ይድረስ ከልጄ ከወዳጄ ከራስ መንገሻ። የላክሃቸው ሰዎች እነሊቄ ወልደየስ ለጃንሆይ የነገሩት ነገር ሰምቼ
አጥብቄ ገረመኝ። ደነቀኝ። የያዝነው ፍቅርና ወዳጅነት እንዲህ ባጭሩ ይቀራል አልመሰለኝም ነበር። እኔስ
የፍቅራችን ርዝራዥ እንኳን ባንተና በኛ ዕድሜ ቆይቶ ለልጅ ልጅ ያልፋል ይመስለኝ ነበር። አነክሳለሁ ብዬ በቅሎ
ገዛሁ። ዓይኔ ይጠፋል ብዬ መሪ አበጀሁ ያላሰብኩት ጆሮዬ ደነቆረ ያለው ተረት በኔ ደረሰ። ያንተን ቤት
እንሠራለን ብለን ስንደክም የኛን ቤት አፈርሳለሁ ብለህ አሰብከውን። ይህንን ነገር እግዚአብሔር ይወደዋልን።
ሰይጣን ያደረበት ሰው አነሳስቶሃል እንጂ አንተስ የክርስቲያን ልጅ ክርስቲያኑን ይህን ነገር አታደርገውም። አሁንም
ልጄ ስለ መድኃኒዓለም ስለተሰቀለው ጌታ ስለወላዲት አምላክ አማጥኜሃለሁ። ይህን ክፉ አሳብህን ተው።
የሰይጣናትን ክንፋቸውን ስበረው። ከዚህም ቀደም ራስ አሉላና ራስ ሐጐስ ወንድማማቾቹ ቢያልቁ አንተን
የማይወድ ሰው ሁሉ ደስ ይለዋል ብለን በዚያ አዘን። ደግሞ ዛሬ ከዚህ የባሰ ነገር ሊመጣ ነው። ጠላቱ ደመኛው
ከኋላው ቆሞ እየጠበቀው ዙሮ ከወንድሙ ከወዳጁ ጋር የሚጣላ ሰው አለን። ይህን ነገር አእምሮ የተሳለበት ሰው
ያወቀዋል። እኔም እናትህ ወዳጅህ በዚህ ባደረግኸው ነገር አጥብቄ አዘንሁ። አጥብቄ አለቀስሁ። እህል ለሰጠ አፈር
ወርቅ ለሰጠ ጠጠር ይመለሳልን። እኔስ ቆሜም ተቀምጨም ባስበው አንተን ያደረግንብህን የሚያስቀይመውን ነገር
አጣሁት። አንተም በሰው አታመካኝ። እገሌ እንዲህ ቢለኝ ነው እገሌ እንዲህ ቢለኝ ነው አትበለኝ። እገሌ በኛ
መካከል ገብቶ ክፉ ነገር የተናገረብህ ሰው የለም። እግዚአብሔር ይጐዳሃል። ደግሞስ ከአድዋ አንስቶ እስከ መረብ
ድረስ የፈሰሰው የክርስቲያን ደም ወደ እግዚአብሔር ቢጮህ አያስጐዳህምን። ደግሞ ሁለተኛ የሸዋና የትግሬ ሰው
የወንድማማቾቹ ደም አይፍሰስን፡ እኔም የእናትነቴን መከርኩህ። ደግሞ እግዚአብሔር ይጨመርበት” ብለው ላኩ።
ከዚህ ከእቴጌ ደብዳቤ ጋርም የደብረ ሊባኖስና በሸዋ ያሉ ገዳማት መምህራንና ሊቃውንትም የሚከተለውን ደብዳቤ
ጻፉላቸው።

ይድረስ ከራስ መንገሻ። ወልዱ ለዮሐንስ ንጉሠ ጽዮን ንጉሠ ነገሥት ዘኢትዮጵያ።
የተላከ ከመምህራን ወሊቃውንት ዘደብረ ሊባኖስ ወኩሉ አድያሚሃ ለብሔረ ሸዋ።
መሐሪ መመስተሣህል እግዚአብሔር ቸርነቱን አያርቅብዎ ብለን እጅ እንነሳለን። ይህ የሰማነው ነገር እጅግ
አሳዘነን። የኛ ድካም የመንገዱ ርቀት ነው እንጂ እኛንም ሁላችንንም የሚያስመጣ ነበር። አሁን ደግሞ የፃፍንልዎ
ወረቀት በንፁህ ልቦናዎ ይቀበሉን። ቃሉም ይህ ነው። ለጄ ፈራሁ ብለው ላኩ ማለትን ሰማን። አጤ ምኒልክ
እስዎን ግብር አምጡ ቢሉዎ አላስቀሩ ዘምተህ ይህን አገር ውጋ ቢሉዎ ከዘመቻ ወስልተው አልቀሩ። ሰው
የሚያውቀው ምን ክፉ በደል በድለው እጄን ይይዙኛል ብለው ጠረጠሩ። በወዲያ አገር ያለ ሰው ሁሉ ዛሬ
የሚመለከተው ኢትዮጵያን የኛን አገር ነው። የውጭ ጠላት እንዳይገባባችሁ አገራችሁን መጠበቅ ይመስል እናንተን
አባትና ልጁን የሚነቃቅፍ ምን ነገር ተገኘ። ያን ጊዜ እንኳን ራስ መንገሻ ከዳ እያለ ቢያወሩብኝ መጣሁ ብለው
ልብዎ ደህና ቢሆን ሰተት ብለው ገስግሰው መጡ።
ደግሞ በአጤ ዮሐንስ ጊዜ የትግሬ ሰው የበጌምድር የጐጃም ሰው ምኒልክ አጤ ዮሐንስ ከዱ እያሉ ከአጤ
ዮሐንስ የተለያዩ ቁጥር ቢያወሩ የሰው ነገር አልሰማም እያሉ ሁልጊዜ ከመግባት አልተለያዩም። ከንጉሥ ተክለ
ሃይማኖትም ጋር የተዋጉ ጊዜ አጤ ዮሐንስ መሸሻ ሰይፉን ፈትተው አምባውን ሰብረው በዚያ በውሃ ሙላት
ቢመጡብዎ

ወታደሩ ባላገሩ ሊያስርዎ ነው እያሉዎ እንኳ ሌላ ካጤ ዮሐንስ ሠፈር ያለው መኳንንቱ ሁሉ

ሊያስርዎ ነው እያለ ቢልክብዎ አንድ ጊዜ ምያለሁ ተገዝቻለሁ ከደጃፌ ድረስ መጥቶ ቢወጋኝ ጠላቴን ንጉሥ
ተክለ ሃይማኖትን ወጋሁ እንጂ የበደልኋቸው ነገር የለ። እንዳወቁ ያድርጉኝ እንጂ ምን አደርጋለሁ ብለው ንጉሥ
ተክለ ሃይማኖትን በሰንሰለት እንኳ ሳያደርጉ ከነዘውዳቸው ይዘው ከልብዎ ውል ውል ነገር ባይኖርብዎ ሰተት
ብለው ገቡ። ነገር ግን አጤ ዮሐንስ የትግሬን ሰው ረግመውታል ሲሉ እንሰማለን። ይኸውም ይታወቅ ዘንድ
ከመተማ ካገባችሁ ወዲህ የትግሬ ሰው መኳንንቱም ወታደሩም ባላገሩም እርስ በርስ ሲተላለቅ ኖረ። ያው ያጤ
ዮሐንስ ርግማን እስከዛሬ ድረስ ከትግሬ ሰው ላይ አልተነሳምና እርስዎን በጤና አላስገዛም ብሎ ነው እንጂ ሌባ
ቀማኛ ወንበዴ በጠፋበት ጊዜ ሴት ወርቅ በራስዋ ላይ አድርጋ ብትሄድ በማትነካበት እህልና መሬእት ሰውና እህል
በተስማማበት ጊዜ ዳር እስከ ዳር ህሉ ጸጥ ብሎ በተገዛበት ጊዜ በስሜን በበጌምድር በጐጃም ነቅዕ አልወጣ ደርቡሽ
እንኳ አጤ ዮሐንስን ያህል ንጉሠ ነገሥት ገድሎ ዳግመኛ በእግዚአብሔር ቸርነት ባገራችን ብቅ አላለብንም።
እንደርስዎ ያለ ሰው የጌታ ልጅ መሠረተ ጌታ ለበጐ አርአያ አብነት ይሆናሉ እንጂ ከዚህ መካከል ራስ መንገሻ
ሸፈተ ይባላሉን። ለክፉ አርአያ መሆን መቼ ይገባል።
ደግሞ አጤ ምኒልክ ራስ መንገሻ ከድቶኛል እሱ እንደከዳኝ እኔ አውቀዋለሁ ብለው አሉ ብሎ ሹም
አጋሜ ተስፋዬ ነገረኝ ማለትዎስ አይመስለንም። አንኳን ለአሽከርዎ ለወዳጅዎ ለሹም አጋሜ ተስፋዬ ለሌላውም
ሰው ቢሆን እንዲህ ያለ ነገር አይናገሩም። አጤ ምኒልክ ሰፊው እጅዎ ነው እንጂ አፍዎ ጠባብ ነው። ዛሬ እንኳ
ራስ መንገሻ ከዳኝ ብለው ባፍዎ አያነሱትም። እውነት አጤ ምኒልክ ራስ መንገሻን አስረዋል ብለው በልብዎ ሐልዮ
እንደ ሌላ በሥጋው በደሙ በስዕል በመስቀል እንማል እንገዘት። ጃንሆይም ያስታምኑ።
ደግሞስ ያን ጊዜ ከኢጣሊያ ጋር ተዋግተን ስንመለስ በዚያ በጭንቀት በዚያ በረሃብ በሐምሌ በውሃ ሙላት
ተዝካሬን ታወጣልኛለች የሚሏትን ልጅዎን እቴጌ መስጠትዎ ቤቱ ቤትዎ እንዲሆን ልቦናዎ እንዳይሰጋ
ለመተማመን አልነበረምን። ይህን ሁሉ ዘሆ እንዴት ያለ ክፉ ነገር መጣ። ራስ ዘውዴን እንኳ አንድያ ወታደር
የነበረውን ከድህነት አውጥተው የሻለቃነት ከሻለቃነት ፊታውራሪነት ከፊታውራሪነት ራስነት ሰጥተው ራስ ወርቅ
ባገልግል አድርገው ደብረ ታቦር ድረስ ሰደው ይሄን ሁሉ አድርገውለት ቢከዳዎ ተይዞ ቢመጣ መስቀል መደብደብ

መቆረጥ ስገባው በጅራፍ እንኳ ሳይገረፉ ክፉ ቃል ሳይናገሩ ማሩት። አጤ ምኒልክ እንደ ፈጣሪዎ ነቅዓ ምሕረት
ነዎ እንጂ እናጥፋው። ክንፉን እንስበረው። ስለተሰቀለው ጌታ ስለኩርዓተ ርእሱ ብለው ይተዉልን።
እነኚህን ሁለት ደብዳቤዎችና የአጤ ምኒልክን የቃል መልክት የያዙት መልክተኞች መቀሌ እንደገቡ
ከትግራይ ጌታ ኃይሉን ጌታ ገብረ ጊዮርጊስና ሌሎችም መኳንንትና መምህራን ጨምረው ከራስ መንገሻ ዘንድ
ገብተው “መማር የሚገባ ለኔ ነበር። ግን አንተ ማረኝ ብላችሁ መስቀሉን ተሸክማችሁ ውደቁ ብለውናል” ብለው
መስቀሉን በየቆባቸው እያደረጉ ወደቁ። ራስ መንገሻ ግን ሳቁባቸው።
አጤ ምኒልክ በ1891 ዓ.ም በጥቅምት ወር ደሴ ሔደው ወረኢሉ ነበሩና ወደራስ መንገሻ የተላኩበት
መልክተኞች “እኛ አልሆነልንም። ጃንሆይ እንደሚያደርጉ ያድርጉ” ብለው ላኩባቸው። ከዚህ በኋላ አጤ ምኒልክ
በራስ መንገሻ ቦታ በትግራይ “ለልጄ ለወዳጄን ለራስ መኰንን በሐረርጌ ላይ ትግሬን ሰጥቼዋለሁ” ብለው
ሾሟቸው። ወዲያውም ቀጥሎ ያልው አዋጅ ታወጀ።

ስማ የትግሬ ሰው
ራስ መንገሻ ፊት ደጃዝማች ሥዩምን አስሬ እሱን ብሾመው ከዳኝ። አሁን ደግሞ እሾሁን ነቅዬ አደላድዬ
ሹሜው ብመጣ እኔን አባቱን ከዳኝ። የትግሬ ሰው አድባራቱም መኳንንቱም ራስ መንገሻ ስወደው ጠልቶኛልና
ግፌን እይልኝ። እኔ ግን ያጤ ዮሐንስ ወረታ እመልሳለሁ ብዬ መኳንንትና ወታደር ሳይወስደው በግድ ሹሜው
ነበርና መሬት አሰናበተችው እንጂ እኔ በድየው አይደለም። አሁንም የትግሬ ሰው ወዳጄ ነህ ነህ። ራስ መንገሻ
ከዳኝ ብዬ በሱ ተናድጄ አላጠፋህም። እግዚአብሔር የሰጠኝን አገሬን በጄ አድርጌ አለማዋለሁ። ሰስ አሰኝሃለሁ።
አይዞህ ግባ በያባትህ እተክልሃለሁ። አባትህን መርቅ አባትህን እርገም። ልብህ ያሰበውን የሚያደርግልህን ለባሕርይህ
የሚስማማህን ልጄን ወዳጄን ራስ መኰንን ሰጥቼሃለሁ። ከሐረርጌ ጋራ ትግሬን ማድረጌ አንተን እንዲያለማህ አንተ
እንዲጠቅምህ ብዬ ነው። የሱን ይሰጣችኋል እንጂ ከትግሬ የሚገልገው ነገር የለም። ዓራሽም እረስ። ነጋዴም ነግድ።
ከዚህ ወዲህ ከመንገሻ ጋር የተገኘህ ሰው በነፍስህም ተገዝተሃል። በሥጋህም እኔ እቀጣለሁ። ርስትህን ጉልትህን
እስከ ፫ ትውልድ እነቅልሃለሁ።”
አጤ ምኒልክ ይህን ካወጁ በኋላ ምናልባት ራስ መንገሻ ጦርነት ያነሱ እንደሆነ በማለት ከአዲሱ ተሿሚ
ከራስ መኰንን ጋር ራስ ሚካኤልን ዋግሹም ጓንጕልና ደጃዝማች አባተን አብረው እንዲሄዱ አዘዙዋቸው። እነኚህም
መኳንንቶች መቀሌ ሲደርሱ ራስ መንገሻ ከመቀሌ መጥተው ኢጣሊያኖች ከሠሩት እንዳጋሐሙስ ካለ ምሽግ ውስጥ
ገቡ። ከራስ መኰንን ጋር የሄድው ጦር እዳጋ ሐሙስን ከብቦ ተቀመጠ። ጦርነቱ ከመጀመሩ በፊት ራስ መንገሻ
በሰላም እጃቸውን እንዲሰጡ እንደገና ይጠይቁ ጀመር። በተለይም ራስ ሚካኤል ያጤ ዮሐንስ የክርስትና ልጅ
በመሆናቸው ከራስ መንገሻ ጋር ልዩ ወዳጅነት ነበራቸውና “….እባክህ እኔ ላስታርቅህ። ምን ሆንክና ነው። ያንተን
አገር የሚሾምብህ የለ። አትታሰር። ደርሰህ አጤ ምኒልክን እናትህን እቴጌ ጣይቱን ትተህ ከደን ትገባለህ….” እያሉ
ደጋግመው ደብዳቤ ፃፉላቸው። ራስ መኰንንም እንደዚሁ እያባበሉ ደብዳቤ ቢጽፉላቸው ራስ መንገሻ ሁሉንም
አልሰማም ብለው እምቢ አሉዋቸው።
ከዚህ በኋላ ከራስ መኰንን ጋር ያሉት መኳንንት መክረው በመዋጋቱ ወሰኑ። ወስነውም እነሱ በግንባር
ከበስተኋላ በአጋሜ በኩል ደግሞ አራት ሺ ጠመንጃ የያዘ ሠራዊት አሰለፉ። ለመሰል የወጣ የራስ መንገሻ ጥቂት
ሠራዊት በአጋሜ በኩል ከተሰለፉት ወታደሮች ጋር ተገናኝቶ ተኩስ ከፈቱ። የራስ መንገሻም ሰዎች ተጐድተው
የተረፉት ወደ ምሽጋቸው ገቡ። ከዚህ በስተቀር ምንም ግጭት አልተደረገም። ስለመጨረሻው ሁኔታ ጸሐፌ ትእዛዝ

ገብረ ሥላሴ በጻፉት ታሪክ እንዲህ ይላሉ። “….የሰፈረበት ሠፈር ካጠገባቸው ያለ ተራራ በሰማይ ደመና ሳይዞርና
ዝናም ሳይኖር በጠራራ ፀሐይ ከቀኑ 6 ሰዓት ሲሆን ገደሉ ተናደበት። የተቀመጡበት መሬት እንደከዳቸው ያንጊዜ
አወቁት። ገደሉም በተናደ ጊዜ እነራስ ሚካኤልም እነራስ መኰንንም ከሰፈሩበት ድረስ ተሰማ። እነሱም ይህ ነገር
የመድፍ ተኩስ ነውን ጦር መጣ ይሆን ብለው ታጥቀው ተሰልፈው እሲወጡ ድረስ የመሬቱ ጩኸት ድምጡ ሲሰማ
አንድ ሰዓት ያህል ቆየ….እሱም ከዚያ ወዲያ ትግሬ አገራቸውን ለወደዱት ይሹሙበት። እኔን ለጄ አስምሩኝ ብሎ
አስተማምኖ ገባ።….”
አጤ ምኒልክም ትግራይን ለሶስት ከፍለው ከወር ወንዝ ወዲያ ያለውን አገር ለደጃዝማች ገብረ ሥላሴ
ከወር ወንዝ ወዲህ ያለውን አገር ለደጃች አብርሃ አጋሜን ለሹም አጋሜ ደስታ ሰጡ። ራስ መንገሻም አንኮበር ላይ
ታሰሩ።
ራስ መንገሻ በእስር ላይ ሆነው “….ጥፋት የለብኝምና እንደ ገና ፍርድ ይታይልኝ። ጥፋተኛ ሆኜ
ከተገኘሁ ግን ከዚህ ካለሁበት ከባሰ እስራት ልታሠር።….” ብለው ወደ አጤ ምኒልክ ላኩ። አጤ ምኒልክም
የሚከተለውን ደብዳቤ መልስ ጻፉላቸው።
ይድረስ ከልጄ ከወዳጄ ከራስ መንገሻ።
ከድቼ ብገኝ አደባባይ አይቶት እንደገና ከብርቱ እስራት ልግባ ብለህ ላክብኝ። አገርህንስ የተሻርክበት
አንተስ እስካሁን ከኔ የተለየህበት ከፈቃዴ ብትወጣ ብትከዳኝ ነው እንጂ አለዚያማ በምን ምክንያት ይህ ሁሉ
ተደረገ። እኔም ይህን አደባባይ ይታይ እንዳልል ከዚህ ቀደም አደባባይ አይውጣ ፍትሐ ነገሥት አይታይ ብለህ
ሰውን ሁሉ አማልክ። ደግሞስ እነራስ ሚካኤል እነራስ መኰንን የዘመቱት ባንተ ክዳት ነው እንጂ ማንን ሊፈልጉ
ሔዱ። ደግሞም ደብዳቤም አለኝ ትላለህ አሉ። አሁንም ደብዳቤውንም በተረፈ ነገሩም እኔን በውል እንዲገባኝ
አድርገህ ሁሉንም ንገር ገልጠህ ለታመነ ሰው ላክብኝ። ከኔም ዘንድ ይሄውና በጅሮንድ ገድሌን ልኬልሃለሁ።
ሕዳር ፲፮ ቀን ፲፰፻፹፱ ዓ.ም
ራስ መንገሻ በእስር ላይ እንዳሉ በተወለዱ በ42 ዓመታቸው በ1889 ዓ.ም ሕዳር 6 ቀን በወጣትነት
ዘመናቸው አንኮበር ላይ ሞቱ።
በራስ መንገሻ ግዛት ትግራይን ተካፍለው የተሾሙት ደጃች አብርሃ ለጥቂት ዓመታት ከምኒልክ ጋር ወዳጅ
ሆነው ከቆዩ በኋላ ከምኒልክ ከድተው ሸፈቱ። ጦር ታዞም ድል ሆነው ደጃች አብርሃ ተይዘው ታሰሩ። ይህን
የተደጋገመ የክዳት በደል ያየው ሕዝብም በትግሬዎች ላይ ቂም ይዞ በያገኘበት ቦታ ሁሉ ይሰድብ ጀመር።
ይህንንም ድርጊት ምኒልክ እንደሰሙ የሚከተለውን አዋጅ በሕዳር ወር 1902 ዓ.ም አወጁ።

አዋጅ
አንድ ሰው ደጃች አብርሃ ቢከዳ እዚህ የተቀመጠውን እኔን የሚወደኝን የትግሬን ሰው ሁሉ ታስቀይማለህ
አሉ። አባያ ወንድሙ ይታሠርበታል እንጂ ይታረዳልን። አሁንም ዳግመኛ ባደባባይ ያለውን የትግሬን ሰው
የሚያስቀይም ነገር የተናገርክ ትቀጣለህ። አደባባይ ያለህ የትግሬ ሰው የምያስቀይም የተናገረህን ሰው ተያይዘህ
አምጣልኝ። ዳኝነት ይታይልሃል።

የረሃብ ዘመን

ምኒልክ ባላንጣዎቻቸውን

ለማረጋጋትና አገሪቱን ለማደላደል በሚራወጡበትና በሚደክሙበት ጊዜ

በኢትዮጵያ ከባድ ረሃብ ደረሰ። ይህ የረሃብ ዘመን ከ1880 እስከ 1884 ዓ.ም ድረስ ለአምስት ዓመታት ያህል
ቆየ። በነዚህ ዘመናት ህይ ረሃብ ሊደርስ የቻለው የከብት በሽታ ገብቶ ከብቱን ስለጨረሰው ነበር። የከብቱ በሽታ
የመጣው ከሕንድ በመጡ ከብቶች ምክንያት ነው። ኢጣሊያኖች ምፅዋን ይዘው መስፋፋት እንደ ጀመሩ
አንድሬኦሊ የተባለ ኢጣሊያዊ ብዙ ከብቶች ከሕንድ አገር አስመጣ። ከብቶቹ በሾኬ ወይም ደስታ በሚባለው በሽታ
የተለከፉ ስለነበሩ ተስፋፍቶ ብዙ ከብቶችን ጨረሰ። ከዚያ ወደ ትግራይ በጌምድር ላስታና ጐጃም ተላለፈ።
ቀጥሎም ወደ ሸዋ ገባ።
በደረሰው የከብት ማለቅ ምክንያት ከዳር እስከ ዳር ያለው የእርሻ ተግባር ቆመ። በገበያም ላይ የእህል ዘር
አልታይ አለ። ከረሃቡ በፊት ባንድ ማርትሬዚያ ብር 20 ቁና ስንዴ ይገዛ የነበረው አሁን ያውም በድብቅ ገበያ
ባንድ ማርትሬዚያ ብር አንድ ቁና ተኩል ስንዴ ይሽመት ጀመር። ድሮ ባንድ ማርትሬዚያ ብር 40 ቁና ገብስ
ይሸመት የነበረው በአሁኑ ጊዜ ሁለትና ሦስት ቁና ሆነ። ሕዝቡ ለማረስ ቢፈልግም የማረሻ በሬዎች ሁሉ በበሽታው
ስላለቁ በሬ ጠፋ። ቢገኝም ያንድ በሬ ዋጋ 80 ብር ደረሰ። ድሮ ግን ዋጋው ከሁለት እስከ አራት ብር ነበር። ድሮ
ስድስት የበግ ሙክት ተመርጦ ባንድ ብር ይገኝ ነበር። በረሃቡ ጊዜ የማይመረጥ አንድ ኮሳሳ በግ ዋጋው አራት ብር
ሆነ። ረሃብ ስለጠናም ሕዝቡ በብዛት ያልቅ ጀመር። ረሃቡ በመላ ኢትዮጵያ ውስጥ ስለሆነ የሕዝቡ እልቂትም
በመላው ኢትዮጵያ ውስጥ ነበር።
ሕዝቡም “እህል በፊት ሲሸሽ በሬ ሲያባርር፤
ሁሉም ተከታትለው ጠፉ አሉ ካገር።
እህል ታሟል አሉ ሔደን እንየው፤
የማይተርፍ እንደሆነ እኛ እንቅደመው።
እኔ ከእህል ጋራ ይቅርታም የለኝ፤
ሲያልቁ ዘመዶቼ ይብላኝ ያላለኝ።
እህል ኮበለለ ሔደ በንፋስ።
ተከተለው በሬ እንዳይመለስ።” እያለ ያለቅስ ጀመር።
በምኒልክ ዘመን ስለደረሰው ረሃብ ብዙ ሰዎች ጽፈውለታል። እንደዚያን ጊዜው ረሃብም የተፃፈለት
በኢትዮጵያ ታሪክ ውስጥ የለም። ለማወቅ ያህል የዘመኑ ፀሐፊዎች እንዴት እንደጻፉ በመጠኑ እናንብብ። ክሩዜት
ሲጽፉ “….የከረን ሕዝብ የሚበላውም ሆነ የሚዘራው የለውም።….ባካለ ጉዛይ አውራጃም ረሃቡ ክፉኛ
ገብቷል…ሕዝቡ ማንኛውንም የከብት ቆዳ በትናንሹ ቆራርጦ ያደርቀዋል። ከደረቀ በኋላ በሙቀጫ ወቅጠው
በወፍጮ ፈጭተው ያደቁና እንደ ዳባ ጋግረው ይበሉታል።….” ሲሉ ጽፈዋል።
ሚሲዮናዊው ሚካኤል አረጋዊ ለፍላስ በጻፉት ደብዳቤ “….በትግሬ በብዙ ሺ የሚቆጠሩ ሰዎች
አልቀዋል። የገባው ረሃብ ከባድ በመሆኑ ድሆችም ሀብታሞችም በመሞት ላይ ናቸው።….ልጆቼ (ተማሪዎቼ) ከዱር
ውስጥ ያገኙትን ፍሬ ሲለቅሙ ይውሉና ያገኙዋትን ያህል ቀቃቅለው ያቺን እንቀምሳለን። ይህ ረሃብ ያደረሰውን

ነገር በሙሉ ልፅፍልህ አልችልም….” ብለዋል። ትራቢርሲ ደግሞ የአሞራና የአውሬ ሥጋዎች መብላቱን
ገልፀዋል።
ኮንት አንቶኔሊ “….የከብት በሽታ በሸዋ ብቻ ሳይሆን በመላ ኢትዮጵያ በመዳረሱ ኢትዮጵያ ከባድ
የኤኮኖሚ

ውድቀት ደርሶባታል። በትግራይ በጐንደር በበጌምድር በጐጃምና በሸዋ ሲሔድ በጣም ብዙ ከብት

አልቋል።….” ይልና በ1881 ወደሐረር ሲሔድ በመንገድ ያየውን ሲገልፅ “….ሀገሪቱ ያለ ሰው ቀርታለች።
በማሽላ ሰብልና በከብት መንጋ ተሞልቶ የነበረው ሥፍራ ሁሉ ዛሬ ባዶ ነው። በሐረርና በቡርቃ መሀል ባሉት
አገሮች ብቻ ሰና ከብት ይታያል። ምንጃር ውስጥማ ሰው የለም። እርሻም አይታይም። በዚያ በሚያምር ለም
በነበረው ቦታ የሚታየው ቁልቋልና ሰንበሌጥ ብቻ ነው። የኢቱ አገር ጨርጨር እንዳልነበር ሆንዋል።….”ብሏል።
ፈረንሳዊው ሐኪም ውርዝ ደግሞ “….በአገሪቱ ያሉ ከብቶች በሙሉ አልቀዋል። ለምሳሌ ቡልጋ ያሉ
ከብቶች የሞቱት በስምንት ቀን ውስጥ ነው። በዚያም ምኒልክ የነበሩዋቸው ከብቶች አንድም ሳይተርፍ ሁሉም
ሞቱ። እንደሚነገረው ያለቁት የምኒል ከብቶች 250.000 ናቸው ይባላል። በተለይ ጋሎች ብዙ ከብቶች
ስለነበራቸው እያንዳንዱ ጋላ ከ10.000 እስከ 12.000 የቀንድ ከብት ሞቶበታል….” ብለዋል።
ኢትዮጵያዊው ፕሮፌሰር አፈወርቅ ገብረ ኢየሱስ ሰው የጅብ ሥጋ መብላቱንና ባንዳንድ ክፍልም ሰው
የሰው ሥጋ መብላቱን ፅፈዋል። የምኒልክ ፀሐፌ ትእዛዝ የሆኑት አለቃ ገብረ ሥላሴ “….ጥኑ ረሃብ ሆነ። የፈረስ
ሥጋ የአህያ ሥጋ ተበላ። ሰውን ሰው በላው። ወሎም አንዲት ሴት ልጅዋን በላች። እንሳሮ ከሚባልም አገር
አንዲት ሴት ሰባት ሕፃናት በላች….” በማለት ጽፈዋል። ፀሐፊ በማጣት አይነገርለት እንጂ በመላ ኢትዮጵያ
የገባው ረሃብ በሁሉም ቦታ ተመሳሳይ ድርጊት ያስፈፀመ ነበር።
በዘመኑ የነበረው በሕዝብ አመላለክ መሠረት የምኒልክ መንግሥት ገደ ቢስ ሆነ። የምኒልክ አሠራር እንኳን
ሊያዘልቅ ላሁኑም አላዋጣ እያለ ሕዝቡ ያማ ጀመር። ረሃቡን ያመጣው ግን የምኒልክ ገደ ቢስነት አልነበረም።
በዘመነ መሳፍንት ሕዝብ ሥራ ፈቶ አንዳንድ በእባጭ መኳንንትን በመከተል ወዶም ሆነ ስይወድ ወታደር ሆነዋል።
ህይን የመሣፍንት ብዛት ለማስጣል የተነሱት ቴዎድሮስም 15 ዓመት ሙሉ ሕዝቡን ጦረኛ አድርገውታል። ይህም
ብቻ ሳይሆን የተዘራ አዝመራ ከደረሰበት ቀበሌ በገቡ ቁጥር ዝሪቱን አህያ እና በቅሎ እንዲበላው ያዙ ነበር። ባንድ
ጀንበር ብቻ ደብረ ታቦር ላይ በትእዛዝ የታረደው ከብት የሚበላው ሰውም ሆነ አውሬ ጠፍቶ በከተማው በሽታ
አስነስቶ ነበር። በዚያን ዘመንም የገባው ረሃብ በጣም የጠና ነበር።
ከአጠ ቴዎድሮስም በኋላ አጤ ተክለ ጊዮርጊስ ሲነግስ ተቃዋሚዎቻቸውን ለማገበር ገበረውን ሁሉ ወታደር
አደረጉት። አጤ ዮሐንስም እንደዚሁ ተቀናቃኛቸውን ለመጣል ወታደር ሲያበዙ ተቀናቃኞቻቸው ምኒልክና ተክለ
ሃይማኖትም ወታደር ለማብዛት እያሰባሰቡ አራሽ ገብሬ ታጣ። በዚያ ላይ አንዱ የአንዱን ነገር በሚወርበት ጊዜ
በደል የፈፀሙ ተራው ገበሬ ይመስል አዝመራውንም ሆነ ከብቱን ፈፅሞ ይደመስሱና ያጠፉበት ነበር። ይሄ ሁሉ
ተጨማምሮ በምኒልክ ዘመን የበረታ ረሃብ ደረሰ።
ይህ ረሃብ እንደደረሰ አጤ ምኒልክ ማንም ሰው የላም ሥጋ እንዳይበላ ወይም እንዳያርድ በአዋጅ
አስከለከሉ። በቤተ መንግሥቱም ቢሆን አንድም የቀንድ ከብት እንዳይታረድ ተከለከለ። አብዛኛው የቤተ መንግሥቱ
ግብርም ንግሮና እንጀራ በእህል ወጥ ብቻ ሆነ። ከቤተ መንግሥቱ ለሚጠጋው ረሃብተኛም ንፍሮ በብዙ ጋኖች
ተቀቅሎ እያደረ በነጋታው ምኒልክ ራሳቸው ለሕዝቡ በማደሉ ተግባር ይካፈሉ ጀመር። በዚህ ላይ እንዳሉ ቅድም
ያልናት እንሳሮ ውስጥ አንዲት ሴት ሰባት ልጆች በላች የሚሉ ወሬ ሰሙ፡ በአስቸኳይ ተይዛ እንድትመጣ አዘው
መጥታ ከፊታቸው ስትቀርብ “እውነት የሰው ሥጋ በላሽን” ብለው ጠየቋት። እሷም “አዎን ጃንሆይ ቢርበኝ ሰባት

ልጆቼ ይዤ በላሁ” አለቻቸው። እሳቸውም “ከወዴት እየየዝሽ እንዴትስ እያደረግሽ ገደልሽና በላሻቸው” ብለው
ቢጠይቋት “ከሚጫወቱበት ቦታ እያነቅሁ እየያዝሁ ነው” አለቻቸው። በዚህ መልስ “እንዴት አገሬ ጠፋ። ድሃዬ
አለቀ” ብለው ማልቀሳቸውን ፕሮፌሰር አፈወርቅ ጽፈዋል። ያቺንም ልጆች የበላችውን ሴት በቤተ መንግሥት
እንድትቀመጥ ለአዛዡ ነግረው ከእሳቸው ዘንድ አስቀመጧት። ይቺው ሴት የሌላ ሰው ልጆችን ትብላ እንጂ
የነበራትን አንድ ልጅ አልበላችውም ነበርና ይህን ልጅዋን አቶ ሮባ እንዲያሳድጉት ሰጧቸው።
ከብት አልቆ የሚታረስበት መጥፋቱን ያዩት አጤ ምኒልክ “….የከብት አገር ተፈፅሞ አልቋልና
እግዚአብሔር ፊቱን እስቲመልስልን ድረስ እኔም አብነት ለመሆን ብዬ በጄ የምቆፍርበ ዶማ የምቆርጥበት
መጥረቢያ አስበጅቻለሁና እናንተም እንደኔ ሁኑ….” እያሉ ለየመኳንንቱ ደብዳቤ ፅፈው ለእያንዳንዱም አንዳንድ
ትናንሽ ዶማና መጥረቢያ ላኩላቸው። መጀመሪያ የተላከላቸው የጐጃም ንጉሥ ተከለ ሃይማኖት የወሎው ራስ
ሚካኤልና የጐንደሩ ራስ ወሌ ነበሩ።
ምኒልክ ለአብነት እሆናለሁ ብዬ ባሉት ቃል መሠረት መሬት ለመቆፈር የወጡት ለመታየት ብቻ
አልነበረም። ፕሮፌሰር አፈወርቅ እንደፃፉት አንድ ቀን የየካን ዱር ሲመነጥሩ ጋሬጣና እሾህ እግራቸውን እየቀደደ
ደም ብቻ አደረገው። በዚያ የነበሩ መኳንንትም ከምኒልክ እግር ብዙ ደም ሲፈስ አይተው ተደናገጡ። ወዲያውም
በየሸማቸው የምኒልክን ደም ለምጥረግ ሲሻሙ ምኒልክ ተቆጥተው “ተዉ። አትንኩኝ። ይልቅስ እኔ ለእናንተ
እንዳሳየሁ እናንተም ከበታቻችሁ ላለው ሰው አሳዩ። አስተምሩ። ከዚያ ወዲያ ትርፉንና ጥቅሙን ታዩታላችሁ….”
አሏቸው። ይህን ካሏቸው በኋላ መኳንንቱ ሁሉ ማጭድና መጥረቢያውን እየያዘ ዱሩን መመንጠር ጀመረ።
ራስ መኰንን ከሐረጌ 5.000 በሬና 5.000 ላም ላኩ። ምኒልክም እነኚህን ከብቶች እያከፋፈሉ በየአገሩ
ላርቢ ሰደዱዋቸው። ሕዝቡም ላምና በሬ በማየቱ እንደብርቅ እየተደነቀ እበቱን እየቆነጠር እያሸተተ ይዞት ይሄድ
ነበር። ከዚህ በኋላ የረሃቡ ዘመን ተፈጽሞ የተድላና የደስታ የጥጋቡ ዘመን ተጀመረ። ያ ቀን አልፎ ሰብል መታየት
ሲጀምር ሕዝቡ “እህል ዱር አደረ ብቻውንም ዋለ፤
ጠላት እንደሌለው ሰው እንዳልገደለ።
እህል ዘምቶ ገባ ለኛም አየነው፤
አያሌ ሰው ቀረ ሳይገናኘው።” እያለ ዘፈነ።

አድዋ
የአድዋ ጦርነት ከመናገር በፊት ኢጣሊያኖች ወደ ኢትዮጵያ ወሰን እንዴት እንደገቡና እንድተስፋፉ
መናገሩ ለአንባቢ ግንዛቤ የሚሰጥ መሰለኝ።
በሃይማኖት ስብከት ምክንያት ወደ ኢትዮጵያ የገቡት አባ ጁሴፔ ሳፔቶ ከአሰቡ ባላባት ከሱልጣን
ኢብራሂምና ከራሂታው ሱልጣን ከሐሰን መሐመድ ጋር ተወዳጅተዋል። ጁሴፔ ለማረፊያ ያህል የምትሆን መሬት
እንዲሸጡላቸው ሱልጣኖቹን ጠየቁ። ሱልጣኖቹም የፈለጉትን ያህል መግዛት እንደሚችሉ ለጁሴፔ ሳፔቶ ቃል
ገቡላቸው። ጁሴፔም የሚገዙትን መሬት አይተውና ለክተው ከሱልጣኖቹ ጋር ከተስማሙ በኋላ ሩባቲኖ ወደ
ሚባለው የኢጣሊያ የመርከብ ኩባንያ ዘንድ ሔደው በኢትዮጵያ የቀይ ባሕር ዳርቻ ወደብ እንዲመሠረት
ከኩባንያው ጋር ተነጋግረው የመሬት መግዣ ገንዘብ ይዘው መጡ።

አባ ጁሴፔ ሳፔቶ አሰብንና ሰባት ኪሎ ሜትር ርዝመት ያለውን የባህር ዳርቻ በ1862 ዓ.ም በ1800
ማርትሬዚያ ብር ከሱልጣኖቹ ላይ ገዙ። በዚህ ጊዜ የኢትዮጵያው ንጉሠ ነገሥት አጤ ተክለ ጊዮርጊስ ነበሩ። አጤ
ተክለ ጊዮርጊስ ከቴዎድሮስ የተረከቡት የተበጠበጠው የኢትዮጵያ ግዛት አልጠራላቸው ሰለነበርና እረፍትም ስላላገኙ
በኢትዮጵያ ዳርቻ ስለገባው የውጭ ኃይል ያሰቡት አይመስልም።
አባ ጁሴፔ ሳፔቶ አሰብን ገዝተው ገንዘቡን በከፈሉ ማግሥት 28 ጊዜ መድፍ ተተኮሱ በዛሬው የአሰብ
ምድር የኢጣሊያ ባንዲራ ተውለበለበ። የሩባቲኖ የመርከብ ኩባንያም ለአስራ ሁለት ዓመታት ያህል በወደቡ
እንደመጠቀም እያለ ከቆየ በኋላ ወደቡ ምንም እንደማይጠቅመው በማወቁ በ1874 ዓ.ም በአጤ ዮሐንስ ዘመነ
መንግሥት በ417.000 ሊሬ ለኢጣሊያ መንግሥት ሽጠው። የኢጣሊያ መንግሥትም ሰኔ 19 ቀን 1874 ዓ.ም
አሰብ የኢጣሊያ ግዛት መሆኑን በአዋጅ አሳወቀ።
ኢጣሊያኖች ተሰብስበው ለመውደቅ የሚንገዳገደውን የኢጣሊያን መንግሥት በእግሩ ካቆሙ በኋላ
አገራቸው ወደ ጥንቱ የሮማ አገዛዝ ደረጃ ለመመለስ ቅኝ ግዛት ይፈልጉ ነበር። ማግኘቱ ግን ችግር ሆነ።
በሜዲትራኒያን ባህር የሚዋሰኑ አገሮችን ለመያዝ አስበው ፈረንሳዮች በቅድሚያ አልጄሪያንና ቱኒዝያን ይዘዋል።
ሞሮኮንም ቢያስቡ የሞሮኮው ሱልጣን የማይበገር ኃይል ያለው ሆነባቸው። በሌላው አቅጣጫ ዙረው በቀይ ባህር
በሕንድ ውቅያኖስ አካባቢ እስከ ዛንዚባር ድረስ ይፈላልጉ ጀመር። ይህ ፍለጋ በተጀመረ ጊዜ የኢጣሊያ ፓርላማ
አዳራሽና የውጭ መመላለሻ (ኮሪዶር) ሁሉ “ቀይ ባህር ለሜዲትራኒያ ባህር ቁልፍ ነው።” በሚል መፈክር ተሞላ።
በዚህ ጊዜ ነው ኢጣሊያኖች አሰብን ከሩባቲኖ ኩባንያ የገዙት።
በዚያን ዘመን አፍሪካ በአብዛኛው ማለት ይቻላል በግልጽም ሆነ በስውር በእንግሊዝ ቅኝ አገዛዝ ሥር
ነበረች። እንግሊዞችም ባህርና መንገዱን በመቆጣጠር ሌላ የውጭ ኃይል ወደ አፍሪካ እንዳይገባ ይከላከሉ ነበር።
በ1875 ዓ.ም ያ ታላቅ የእንግሊዝ መንግሥት በግብፅና በሱዳን ታላቅ ችግር አጋጠመው። በየአገሮቹ ውስጥ
ከተነሣው ችግር ሌላ የፈረንሣይና የጀርመን መንግሥትም ለእንግሊዝ መንግሥት የጐን ውጋት ሆንው ቀስፈው
ያዙት።
በንቀት ዓይን ይታይ የነበረው የኢጣሊያ መንግሥት የታላላቆችን መንግሥታት የፖለቲካ ሽኩቻ
በመመልከት በአጋጣሚው ለመጠቀም አሰበ። ይህን አጋጣሚ ሊጠቀምበት የተነሳው የኢጣሊያ መንግሥት በዘመኑ
ችግር ውስጥ የገባውን የእንግሊዝን መንግሥት ለመርዳት ማሰቡን የሚገልጥ ጥያቄ አቀረበ። የኢጣሊያ የውጭ
ጉዳይ ሚኒስትር የነበሩት ማንቺኒ ለእንግሊዝ የውጭ ጉዳይ ሚኒስትር ለሎርድ ግራንቪል እንረዳዳ የሚል ደብዳቤ
ጻፉ። ሎርድ ግራንድቪልም በኢጣሊያ መንግሥት ሐሳብ ተስማምተው ዲሴምበር 22 ቀን 1884 ዓ.ም
ኢጣሊያኖችና የእንግሊዝ መንግሥት የወዳጅነት ውል ተዋዋሉ። ከውሉም አንደኛው ክፍል ኢጣሊያ አንድ
የወታደር ቡድን ወደ ኢትዮጵያ ጠረፍ ወደ ምፅዋ ልካ ሱዳን ውስጥ እንግሊዝን የሚጠብቀውን ኃይል ለመጠባበቅ
እንድትችል የሚያደርግ ነው። ምፅዋ በዚያን ጊዜ በግብጾች የተያዘ ስለነበረ እንግሊዝ ግብጾችን ከምፅዋ አስወጥታ
ምፅዋን ለኢጣሊያ ለመስጠት ተስማሙ።
ይህ ከሆነ በኋላ ጃንዋሪ 19 ቀን 1885 ዓ.ም በኰለኔል ሳሌታ የሚመሩ 40 መኰንኖች ያሉበት 800
የኢጣሊያ የወታደር ቡድን ከኔፕልስ በመርከብ ተሳፍሮ ወደ ምፅዋ ጉዞውን ጀመረ። ቡድኑ ወደ ምፅዋ ጉዞ
መጀመሩ ከተሰማ ምናልባት የፈረንሳይም ሆነ የጀርመን የጦር መርከቦች አደጋ እንዳይጥሉበት ስላሰጋ የኢጣሊያ
ወታደሮች የሚጓዙበት ጐታርዶ የሚባለው መርከብ በሁለት የጦር መርከቦች እንደታጀበ ተነገረ። ወታደር የጫነው
ጐታርዶ የተባለው መርከብ አሜዴስ እና ጋሪባልዲ በተባሉ ሁለት የጦር መርከቦች ታጅቦ ጉዞውን ወደ ምፅዋ

ጀመረ። ፖርት ሳይድ ሲደርሱ አሜዴስ የተባለችው አጃቢ መርከብ ስለተበላሸች በምትኳ ቬስፑቺ የተባለች የጦር
መርከብ ለጥበቃው ተተካች። እነኚህም አጃቢ መርከቦች የሚታዘዙት ባአድሚራል ካይሚ ነበር። በሚስጥር
የተላከው የኢጣሊያ ወታደር ቡድን በ1877 ዓ.ም ጥር 28 ቀን ጧት ምፅዋ ገባ።
አጤ ዮሐንስ የእንግሊዝን ጦር እየመራ የአጤ ቴዎድሮስን እስረኞች ለማስለቀቅ ከመጣው ከናፒር ጀምሮ
ከእንግሊዞች ጋር ጥሩ ወዳጅነት አለኝ ብለው ነበር። በእንግሊዞች በመተማመንም በእንግሊዞች ግፊት የሒወትን
ውል ተዋውለው እንግሊዞችን እንደ ቅርብ ረዳት አድርገው ያስቧቸው ነበር። አሁን ኢጣሊያኖች በእንግሊዝ
እርዳታ ምፅዋን መያዛቸውን ሲሰሙ ግን እውነት ነው ብለው አላመኑም ነበር።
ነገሩን ካረጋገጡ በኋላ የእንግሊዝ መንግሥት ሳያሳውቃቸው ወይም ሳያማክራቸው ምፅዋን ለኢጣሊያ
በመልቀቁ ተደነቁ። ጉዳይን ለማጣራትና የሒወት ውል እንዴት እንደተሻረ ለማወቅ ሲሉ ለንግሥት ቪክቶሪያ
ደብዳቤ ጽፈው ጉዳዩን ጠየቁ። በዚህ ብቻ ሳይወስኑ የዚያን ጊዜ የሸዋው ንጉሥ ምኒልክ ከኢጣሊያ ንጉሥ ጋር
ወዳጅ ነበሩና ምኒልክ ኢጣሊያኖች የገቡበትን ምክንያት ንጉሥ ኡምቤርቶን እንዲጠይቁ አዘዙ። ዮሐንስ በደብዳቤ
በመጻፍና ጉዳዩን በማጣራት ላይ እንዳሉ ኢጣሊያኖች በምፅዋም ሆነ በአሰብ ወደብ ምን ዓይነት የጦር መሣሪያ
ወደኢትዮጵያ እንዳይገባ ከለከሉ።
ንጉሥ ምኒልክም ለኢጣሊያው ንጉሠ ነገሥት ኡምቤርቶ በጻፉት ደብዳቤ የኢጣሊያ መንግሥት
ከኢትዮጵያ ንጉሠ ነገሥት ጋር ጦርነት ለመግጠም አስቦ ምፅዋ መግባቱን በመስማታቸው ማዘናቸውን ገልጸው ጻፉ።
ንጉሥ ኡምቤቶም ለምኒልክ ደብዳቤ መልሱን አድሚራል ካይሚ እንዲሰጥ አዘዙት። አድሚራል ካይሚም
ለምኒልክ ደብዳቤ ሲመልስ ምፅዋ የገባነው በኢትዮጵያው ንጉሠ ነገሥት ፈቃድ ነው በማለት የቅጥፈት መልስ
ሰጠ።
ምኒልክም ይህንን የደረሳቸውን መልስ ለበላያቸው ለአጤ ዮሐንስ አሳወቁ። አጤ ዮሐንስም ይህን
የኢጣሊያኖችን መልስ እንደ ሰሙ አንድ የኢጣሊያ መልክተኛ ቡድን ወደ ኢትዮጵያ መጥቶ እንዲነጋገርና በሒወት
ውል መሠረት ጉዳዩን ግልፅ እናድርገው ብለው ለምኒልክ እንዲጠይቁ ደግመው አዘዙዋቸው። ንጉሥ ምኒልክም
ይህንኑ ሐሳብ ለኢጣሊያው ንጉሥ ኡምቤርቶ በደብዳቤ አሳወቋቸው። ንጉሥ ኡምቤቶም የውጭ ጉዳይ
ሚኒስትራቸውን ማንቺኒ በአጤ ዮሐንስ ጥያቄ መሠረት እንዲፈፅም አዘዙት። የውጭ ጉዳይ ሚኒስትሩም በፌራሪ
የሚመራ የኢጣሊያ ቡድን ወደ ኢትዮጵያ ላከ።
ከኢጣሊያ የተላከው ቡድን በሚያዝያ ወር አጋማሽ በ1877 ዓ.ም ኢትዮጵያ ገብቶ ከአጤ ዮሐንስ ጋር
ተገናኝቶ ንግግር ጀመረ። ቡድኑም “….ምፅዋ የገባነው የመሀዲስቶችን አገር የመያዝ ግፊት ልናቆምላችሁ
ነው….” የሚል ሰበብ ሰጠ። በዚያን ጊዜ እንደተባለውም መሀዲስቶች መተማን ይዘው ኢትዮጵያን ለመውረር
ይዘጋጁ ነበር። ስለዚህ ይህን የመሀዲስቶችን ግፊት የሚያውቁት አጤ ዮሐንስ የኢጣሊያኑን የመልክተኝኖች ቡድን
አመስግነው ሽልማትም ሸልመውት ተሰነባበቱ። የኢጣሊያው መልክተኛ መሪ ፌራሪ ከአጤ ዮሐንስ ከመሰናበቱና
ከመለያየታቸው በፊት ምፅዋ ካለው ከኰሎኔል ሳሌታ የተጻፈ አስቸኳይ ደብዳቤ ደረሰው። ደብዳቤውም
“….የምፅዋ በር ለኢትዮጵያ ክፍት ይሆናል ብለህ እንዳትዋዋል። የጦር መሣሪያ ሊገባላት አይችልም። አሁን እኔ
ወታደሮቼን እየመራሁ አራፋሌንና ሕርጊጐን ይዘናል። በቅርቡ ሰሐጢን ለመያዝ አሳብ አለኝ….” የሚል ነበር።
የኢጣሊያኖቹ ባታሊያ መጽሐፍ እንደሚገልጠው ኰሎኔል ሳሌታ እንዳለው ሰኔ 17 ቀን በዚያው ዘመን
ሰሐጢን ኢጣሊያኖች ያዙ። አሁን እንግዲህ ኢጣሊያኖች ከባህር ዳርቻ ወደ ውስጥ 50 ኪሎ ሜትር ያህል ወደ

ኢትዮጵያ ዘልቀው አገር በመያዛቸው የአውራጃው የመረብ ምላሽ ገዥ ራስ አሉላ ለኢጣሊያኖቹ በሁለት ቃላት
ብቻ ተቃውሞ አቀረኡ። “ሰሐጢን ልቀቁ” የሚሉ ነበሩ።
ኢጣሊያኖች አሰብንና ምፅዋን ልቀቁ አልተባሉም። ሰሐጢን

ልቀቁ በመባላቸው ብቻ ተናደውና

ተበሳጭተው ጉዳዩ ለኢጣሊያ ፓርላማ ቀረበ። በፓርላማው ላይ የኢጣሊያ የጦር ሚኒስትር ቀርበው እንዲያስረዱ
ተደረገ። የጦር ሚኒስትሩም ለፓርላማው ባደረጉት ንግግር “….እንዲህ ዓይነቱን ነገር ልናደርገው አንችልም።
ምክንያቱም የአገር ክብር ጉዳይ ነውና….” በማለት አስረዱ። በዚህ ጊዜ የውጭ ጉዳይ ሚኒስትርነቱን ቦታ
ከማንቺኒ ተረክበው ዲ ሮቤላንት ይዘው ስለነበር እሳቸውም የጦር ሚኒስትሩን አሳብና ንግግር በመደገፍ ለኢጣሊያ
ፓርላማ ተናገሩ። ፓርላማውም የአገር ክብር እንዳይነካ የምትሠሩ ከሆነ መልካም ነው ብሎ ወሰነ።
ምፅዋ የገባው ጦር በጄነራል እንዲመራ ተወስኖ መስከረም 22 ቀን 1878 ዓ.ም ጄኔራል ጄኔ ተሾሙ።
ጄኔራል ጄኔም

ምፅዋ ገብተው በሕርጊጐና በእምኩሎ

ያለውን ምሽግ አጠናከሩ። ኩይሃንና ዙላንም ለመያዝ

ይዘጋሁ ጀመር። የሕርጊጐናው ናኢብ መሀመድ አብደልራሂም ኢትዮጵያን የሚወድ ነበርና ኢጣሊያኖች ከናኢብነቱ
ሽረው አባረሩት። በሱም ቦታ ወንድሙን አብዱል ከሪምን ሾሙት። አብዱል ከሪም በምፅዋ ለገቡት ኢጣልያኖች
ሥጋ አትክልትና ፍራፍሬ እያቀረበ የሚሸጥ ነጋዴ ነበር። አብዱል ከሪም ለኢጣልያኖች ታማኝ መስሎ ይታይ
እንጂ ኢትዮጵያን የሚወድና ለአውራጃ ገዢ ለራስ አሉላም የቅርብ ወዳጅ ነበር።
አጤ ዮሐንስ ከሙለርና ከቮጐት ጋር ባደረጉት የመሣሪያ ግዢ ስምምነት መሠረት አንድ ሺ ጠመንጃ ወደ
ኢትዮጵያ መሀል አገር ለማስገባት ምፅዋ ደረሰ። የዚህን መሣርያ ምፅዋ መግባት ራስ አሉላ ሰሙ። የመሣሪያውን
መድረስ በጉጉት ይጠባበቁ ነበርና መሣሪያው በቶሎ እንዲገባ መልክተኛ ላኩ። ጄነራል ጄኔ ግን መሣርያው ወደ
ኢትዮጵያ መሀል አገር እንዳይገባም ወደመጣበትም እንዳይመለስ መጋዘን ውስጥ ቆልፈው አስቀመጡት።
ራስ አሉላም በመሣርያው መያዝ ተበሳጩ። ኢጣልያኖች ኩይሃን ይዘው ምሽጋቸውን ማጠናከራቸውንም
ሰሙ። በዚህ ጊዜ “….እስከ ጥር 13 ቀን 1880 ኩሃይን እንድትለቅ። ዙላን ደግሞ እስከዚህ ወር መጨረሻ ድረስ
ለቀህ እንድትወጣ። ይህ ካልሆነ በኛ መሐል ያለው ወዳጅነት እንደማይኖር እንድታውቀው” የሚል ደብዳቤ
ለጄኔራል ጄኔ ላኩላቸው። ለዚህ ደብዳቤ ጀኔ ሲመልሱ “….ወታደሮቻችን በኩሃይ ይቆያሉ” ብለው ለአሉላ
ላኩባቸው።
ጄኔራል ጄኔ ሰሞኑን አንድ ቦታ ባታሊዮን ጦር ልከው ሰሐጢን አጠናከሩ። በቦታው በመድፍ የተጠናከረ
የወታደር ኃይል አስቀመጡ። ራስ አሉላ ይህን ሲሰሙ ለመዝመት ተዘጋጁ። በአጠገባቸው የነበሩትንም አራት
የኢጣልያ መልክተኞችን ማለት እንጂነር ሳሊምቢኒን ማጆር ፒኖን 12 ዓመት እድሜ ካለው ወንድ ልጁ ጋርና
መቶ አለቃ ሰቦይሩክስን አሠሩዋቸው። ለጄኔራል ጄኔም “….ይህ ደብዳቤ በደረህ 3ኛው ቀን ድረስ ሰሐጢን
እንድትለቅ። ባትለቅ ግን በእጄ ያሉትን ኢጣልያኖች ገድዬ ባንተም ላይ እንደምዘምት እወቀው” የሚል ደብዳቤ
በፒኖ እጅ ላኩለት።
ጄኔራል ጄኔ ይህ ደብዳቤ እንደደረሳቸው ጉዳዩን ወደ ሮም አሳወቁ። የውጭ ጉዳይ ሚኒስትሩ ሮቢላንት
ለጄኔራል ጄኔ ጥያቄ ሲመልሱ “….ራስ እንዲህ እንደምትለው ዓይነት ጅል ስህተት እንደማያደርጉ ተስፋ አለኝ።
ካደረጉትም

ደግሞ

ምላሹን

ያገኙታል።

ለአንተም

የሚያጠናክርህ

ማጠናከሪያ

ስለተላከልህ

ትምህርት

አስተምረው….” የሚል ቃል ላኩላቸው። ትምህርት አስተምረው የሚሉት ራስ አሉላን ነው። እኚህ የውጭ ጉዳይ
ሚኒስትር ጥር 18 ቀን ለኢጣሊያ ፓርላማ ንግግር ሲያደርጉም “….ጄኔራል ጄኔ ጠላትን መራራ ትምህርት
ለማስተማር ችሎታ ያለው ሰው ነው።….” ብለዋል። የውጭ ጉዳይ ሚኒስትሩ ይህን የሁለተኛ ጊዜ የፓርላማ

ንግግራቸውን ያደረጉ ዕለት ራስ አሉላ ዶጋሊ ላይ ኢጣሊያኖችን ድል አድርገው መራራ ትምህርት አስተምረዋቸው
ነበር።
በዶጋሊው ጦርነት ራስ አሉላ 500 ኢጣሊያኖች ገድልዋል። ፈፅመው ድል አድርገዋል። ዶጋሊ ከምፅዋ
የሚርቀው ሃያ ኪሎ ሜትር ያህል ነው። ራስ አሉላ ዶጋሊ ላይ ኢጣሊያኖችን ድል ካደረጉ ለምን ቆልቆል ብለው
ኢጣልያኖችን ከምፅዋ አላስወጡም? ለምንስ በየቦታው የተራረፉት ኢጣልያኖች ምፅዋ ላይ እንዲከማቹ ቸል
አሉዋቸው? ለምንስ የኢጣሊያኖችን የቅኝ ግዛት የመፈልፈል ሐሳብ ከመነሻው እንቁላሉን አልሰበሩትም? ምኒልክ
ከአድዋ ድል በኋላ ለምን ወደ ኤርትራ ተሻግረው ኢጣልያን አላጠፋም? እንደ ሚለው ጥያቄ ዓይነት ነው።
እኛ የማናውቀው አሉላ በጊዜውና በቦታው ያሚያውቁት ሚስጥር ሊኖ ር ይችላል። ምናልባት የዶጋሊው
ጦርነት አጤ ዮሐንስ ሳይሰሙና ሳይፈቅዱ የተደረገ በመሆኑ ራስ አሉላ አጤ ዮሐንስን አክብረውና ፈርተው
ተመልሰው ይሆናል። ምናልባትም ደግሞ በምፅዋ ያለው የኢጣሊያ ኃይል ከአሉላ ኃይል በመሣሪያ የበለጠ ማያሉን
አውቀው ይሆናል። ምናልባትም ደግሞ በአካባቢው በአሉላ ግዛት የሚሸፍተው መኳንንት በዝቶ ስለነበረ አሉላ
ሌላውን ሽፍታ ለመቆጣጠር ተመልሰውም ይሆናል። ምናልባትም ደግሞ በሰሐጢ ያለቀውን ጦራቸውን ገምተው
ለአዲስ ዝግጅት መመለሳቸውም ይሆናል። እኛ የማናውቀው ወይም በዘመኑ የነበሩት ታሪክ ፀሐፊዎች ምክንያቱን
ያላቆዩን ታሪክ በመሆኑ በጥያቄ ብቻ እንለፈው።
ራስ አሉላ የዶጋሊውን ጦርነት ፈፅመው ከተመለሱ በኋላ ጦርነቱ በተደረገ አምስተኛ ሳምንት ምፅዋ ላይ
የተያዘው አንድ ሺ ጠመንጃ እንዲለቀቅላቸው ማጆር ፒኖን ላኩት። ኢጣሊያኖችም በምፅዋ ያላቸውን አቅም
ገምተው እስኪደራጁ ድረስ ጊዜ ለማግኘት የተያዘውን አንድ ሺ ጠመንጃ እንዲለቀቅ ፈቀዱ። ራስ አሉላ
የተያዘውን ጠመንጃ ቢያስለቅቁም አጤ ዮሐንስ ሳይፈቅዱ ከኢጣሊያ ጋራ ጦርነት በማንሳታቸው የመረብ ምላሽ
ግዛታቸው በአጤ ዮሐንስ ተያዘባቸው።
ኢጣሊያኖችም ለዶጋሊው እልቂት ምንክያት የሆነው ጄኔራል ጄኔ ነው በማለት እሱ ተሽሮ በቦታው
እንደገና ኰሎኔል ሳሌታን ሾሙት። የዶጋሊ ጦርነት በተደረገ በሳምንቱ ማለት ፌብራዮ 3 እና 4 ቀን የተሰበሰበው
የኢጣሊያ ፓርላማ የዶጋሊን ብድር ለመመለስ ለአዲስ ወታደሮች መቅጠሪያን ማጠናከሪያ አምስት ሚሊዮን ሊሬ
ወጭ እንዲሆን ፈቀደ። ሲኞር ክርስፒም ለፓርላማው ባደረጉት ንግግር “…ምፅዋ ላይ ተዘግተው መቅረት
የለብንም። ለታላቅ ግብና ዓላማ ወደፊት ማነጣጠር አለብን….” ብለው ተናገሩ። በሰኔ ወርም የኢጣሊያ ፓርላማ
20 ሚሊዮን ሊሬ ምፅዋ ለገባውና ለሚገባው 20.000 የኢጣልያ ወታደር በጀት አጠደቀ።
ምፅዋ የኢጣሊያ ጦር መከማቻ ሆነች። 814 መኰንኖች ያሉበት 17.700 ወታደሮች 138 መድፍ 28
መትረየሶች 3000 ፈረሶች 2000 በቅሎዎች 18.000 ግመሎች ምፅዋ ላይ ተከማኩ። ወታደሩም በሙሉ ወተርሊይ
የተባለውን የዘመኑን ዘመናዊ መሣሪያ የታጠቀ ነበር። ጄኔራል ሳን ሞርዛኖም ጠቅላይ አዛዥ ሆኖ ተሾመ። ኢስቶሪያ
ሚሊታሬ መጽሐፍ ውስጥ እንደተጻፈው ከምፅዋ የእምኩሉና የዶጋሊ የምድር ባቡር ሐዲድ ሥራው ተጠናቆ
ወታደር ማጓዝ ጀመረ።
ይህን የኢጣሊያን ጦር መከማቸት አጤ ዮሐንስ ሰሙ። ማይሚሽን ቱ አቢሲኒያ በሚባለው መጽሐፍ ላይ
ፖርታል እንደሚገልጠው አጤ ዮሐንስ የኢጣልያን ጦር መከማቸት እንደሰሙ ከአስመራ የራስ አሉላን 16.000
ወታደር ከከረን የራስ ሐጐስን 20.000 ወታደር ከወሎ የራስ ሚካኤልን 25.000 ወታደር የራሳቸውን 5.000
የክብር ዘበኞች የራስ መንገሻን 5.000 ያህል ወታደር ከዋድላ የራስ ኃይለማርያምን 16.000 ወታደር ከአድዋ
40.000 የደጃች ተሰማን 32.000 ወታደር በድምሩ 159.000 ወታደር ይዘው ዘመቱ።

አጤ ዮሐንስ ይህን ሠራዊት እየመሩ ሰበርጐማ ደረሱ። በዚያም ሆነው ኢጣሊያኖችን ለመውጋት ሲጠባበቁ
ኢጣሊያኖች ሰሐጢ ላይ ካዘጋጁት ምሽጋቸው አልወጣ አሉ። ከመቆየት የተነሳውም የወታደሩ ስንቅ እያለቀ ሔደ።
አልወጣ አሉ። ከመቆየት የተነሳም የወታደሩ ስንቅ እያለቀ ሔደ። የስንቁም ማለቅም ብቻ ሳይሆን ቦታውም ሞቃት
በመሆኑ የደጋው ወታደር የቆላውን ሙቀት ሊቋቋመው አልቻለም። ከዚህም ሌላ በጐንደር በኩል የመሀዲ ጦር
ገብቶ የጐጃሙን ንጉስ ተክለ ሃይማኖትን ድል በማድረጉ አጤ ዮሐንስ ሁለት ወር ከቆዩ በኋላ ኢጣልያኖችን
ትተው በጐንደር የገባውን የእስላም ጦር ለመውጋት መጋቢት 23 ቀን 1880 ዓ.ም ሠራዊታቸውን እየመሩ ወደ
ደጋው ተመለሱ። አስመራ ሲደርሱም ራስ አሉላን ከመረብ ምላሽ ግዛታቸው ሽረው ሚያዝያ 15 ቀን ከአስመራ
ተነሱ።
አጤ ዮሐንስ ያደረጉትን ሹም ሽር የሰማው የኢጣሊያ መንግሥትም ሳን ማርዛኖን ሽሮ በቦታው ጄኔራል
ባልዲሴራን በምፅዋ ለገባው ጦር አዛዥ አድርጐ ሾመው። ባልዲሴራም በታዘዘው መሠረት ከመረብ ምላሽ ግዛት
የገባው የአጤ ዮሐንስ ሠራዊት መመለስና የራስ አሉላ መሻር ቦታውን ባዶ ስላደረገለት በአስቸኳይ ወሰኑን መረብ
ምላሽ አድርጐ ያዘ። የኢጣሊያ ባንዲራም ወሰኑ ላይ ተውለበለበ። አጤ ዮሐንስ መተማ ዘምተው መሞታቸው
እንደተሰማም በ1882 ዓ.ም ኢጣሊያኖች መረብ ምላሽ ቅኝ ግዛታቸውን ኤርትራ ብለው ሰየሙት።
አጤ ዮሐንስ ያን ሁሉ ሠራዊት ይዘው ወደ ምፅዋ ከዘመቱ በኋላ ጦርነት ሳያደርጉና ሳይሞካከሩ ለምን
ተመለሱ? እንደ ራስ አሉላ ሁሉ ይሄም አጠያያቂ ነው። ምናልባትም በዘመኑ የከብት በሽታ ገብቶ ከብት አልቆ
እል ስለጠፋ ወታደሩ በመራቡ ሊሆን ይችላል። ምናልባትም ደግሞ የኤርትራው ገዥ ማርቲኒ እንደጻፈው እነ አባ
ገብረ እግዚአብሔር ከኢጣሊያን መንግሥት ጋራ የውስጥ ወዳጅነት አበጅተው ስበኩ በተባሉበት መሠረት
ክርስቲያኑን ኢጣልያን ከመውጋት እስላሙን ደርቡሽን መውጋት ይሻላል በሚለው ስብከት አምነውበት ይሆን?
ምናልባትም ደግሞ የጐጃሙ ንጉሥ ተክለ ሃይማኖት በደርቡሾች ድል ሆነው ከተመለሱ በኋላ የሸዋው ንጉሥ
ምኒልክ እርዳታ ብለው ጐንደር ሔደው ስለነበር አጤ ዮሐንስ የሁለቱን ንጉሶች መገናኘት ጠርጥረው ጣልቃ
ገብተው ለመለያየት ብለው ይሆናል። አጤ ዮሐንስ ከምጥዋ የተመለሱበትን የመተማን ጉዞ አቋርጠው ጐጃም
ገብተው የንጉሥ ተክለ ሃይማኖትን የደከመ ሠራዊትና ሕዝብ የወጉትም በዚሁ ምክንያት ነው። አጤ ዮሐንስ
ጐጃምን ካጠፉ በኋላ ወደ ሸዋ ለመዝመት ሲያስቡ ምኒልክ ጦራቸውን አባይ ወንዝ ዳርቻ አሰልፈው ስለቆዩዋቸው
አጤ ዮሐንስ ሸዋን ሳይገጥሙ ስለተመለሱ ምኒልክ የጠላታቸው ጠላት ከሆነው ከኢጣሊያ ጋር የተወዳጁትም
በዚህና በሌሎችም ምክንያት ነበር።
የዛሬዋ ኤርትራ ኢጣሊያኖች በቅኝ ግዛትነት ሊይዙ የቻሉት ኢትዮጵያውያን መኳንንት በማዕከላዊው
መንግሥት ላይ እየሸፈቱ ለወንድም ጠላታቸው ጠላት ለሆነው ለውጭ መንግሥት በመርዳታቸው ነው። ከእነዚህም
ጥቂቶቹ ደጃዝማች ወልደ ሚካኤል ሰሎሞን የአካለ ጉዛይ ገዥ የነበሩት ደጃዝማች ደብብ አርአያና የከረን ገዥ
የነበሩትና ባላንባራስ ክፍለ ኢየሱስ ናቸው።

የውጫሌ ውል
“….እኛ ግን እንኳን ለእልፍና ለሁለት እልፍ ሰው የኢጣሊያ አገር ሰው ሁሉ ቢመጣ የኢጣሊያን
ጥገኝነት ይቀበላሉ ብለህ አትጠርጥር።….” ምኒልክ ነሐሴ 23 ቀን 1887 ዓ.ም ኤሮፓ
ከጻፉት የግል ደብዳቤ ላይ።

ለነበረው ለሙሴ ኢልግ

“….የውጫሌ ውል ከምፅዋ ባህር ገብቷል።….” የኢጣሊያ የውጭ ጉዳይ ሚኒስትር ለኢጣሊያ ፓርላማ
ካደረጉት ንግግር።
አጤ ዮሐንስ ሲሞቱ ራስ መንገሻ ዙፋኑን እንዲወርሱ በመናዘዛቸው ዙፋኑ ለራስ መንገሻ አይገባም
የሚሉት የመንገሻ ተቀናቃኝ የሆኑት የትግራይና የሐማሴን መኳንንት መንገሻን ለመጉዳት በማለት ወደ ኢጣሊያ
ገቡ። እነኚህም ወደ ኢጣሊያ የገቡ ሰዎች ለኢጣሊያ መንግሥት ታማኝነታቸውን ለመግለፅ የመሬት ገፀ በረከት
አቀረቡ። ደጃዝማች ደብብ አሥመራንና አካባቢዋን ደጃዝማች ባህታ ሐጐስ አካላ ጉዛይን ባላንባራስ ክፍለ ኢየሱስ
ክረንናቦጎስን ለኢጣሊያ መንግሥት አስረክበው እነሱ ከኢጣሊያ መንግሥት ሥር ተገዢ ሆኑ።
በኢትዮጵያ ውስጥ ገብተው በየመኳንንቱ ዘንድ አማካሪ በመምሰል የተቀመጡት የኢጣሊያ ሰላዮች
በሁሉም ዘንድ ወዳጅ ሆነው በመሰለል የኢትዮጵያን መኳንንት እርስ በርሱ አሻከሩት። በአጤ ምኒልክ ዘንድ
የነበረው አንቶኔሊ ለአጤእ ምኒልክ መንግሥት ያሰበ በመምሰል አሥመራ ውስጥ በኢጣሊያኖች የተረቀቀውን ውል
አምጥቶ ምኒልክ ከኢጣሊያ መንግሥት ጋር እንዲዋዋሉ አደረገ። አንቶኒሊ ውሉን ይዞ የመጣ ጊዜ ምኒልክ አዲስ
አበባ አልነበሩም። ወሎ ውስጥ እየተዘዋወሩ ያልረጋውን አገር ይጐበኙ ነበር። በነገሩ የቸኮለበት አንቶኒሊ ምኒልክ
ካሉበት ወሎ ድረስ ሔዶ ውጫሌ ላይ ሠፈር አድርገው አገኛቸው። በዚያም ውሉን አቅርቦና ሰብኮ ውሉን ምኒልክ
እንዲዋዋሉ አደረገ። ሚያዝያ 25 ቀን 1881 ዓ.ም የተዋዋሉት ውልም በነበሩበት ቦታ ስም የውጫሌ ውል ተባለ።
የውጫሌ ውል የተፈረመው አሰብ በተያዘ ከሃያ ዓመት በኋላ ሲሆን ኢጣሊያ በሐማሴን ግዛትዋን አስፍታ ወሰንዋን
አደላድላ ከያዘች በኋላ ነበር።
የውጫሌ ውል በሃያ አንቀጾች የተከፋፈለ ሲሆን ለአድዋ ጦርነት መነሻ የሆነችው 17ኛዋ አንቀፅ ናት።
ይህቺም አንቀጽ ቀጥላ ያለችው ናት።
፲፯ተኛ ክፍል።
የኢትዮጵያ ንጉሠ ነገሥት ከኤውሮፓ ነገሥታት ለሚፈልጉት ጉዳይ ሁሉ በኢጣሊያ መንግሥት አጋዥነት
መላላክ ይቻላቸዋል።
የውሉም ረቂቅ በተነበበ ጊዜ አጤ ምኒል “17ኛው አንቀጽ ጥቅም ስለሌለው ምን ያደርጋል። ይቅር” ቢሉ
ኮንት አንቶኔሊ “ቢጨርስም ምን ይጐዳል” በማለት ፈንታ አስፈረመ። ውሉ በአማርኛው ጽሑፍ ላይ ከላይ
እንደተነበበው ዓይነት ሲሆን በኢጣሊያንኛው ጽሑፍ ላይ ግን “የኢትዮጵያ መንግሥት ከውጭ አገር መንግሥታት
ጋር የሚያደርገው ግንኙነት በኢጣሊያ መንግሥት አማካይነት ማድረግ ይገባዋል” ይላል።
በውሉ ውስጥ ያለው ሌላው ቁም ነገር ጉዳይ ስለኤርትራ ወሰን የሚናገረው 3ኛው አንቀፅ ነው። እሱም
“በእነዚህ በሁለቱ ነገሥታት ወሰን ጠብና ክርክር እንዳይነሳ እውቅ የተመረጡ ከሁለቱም ወገኖች ሁለት ሁለት
ሽማግሌዎች ልከው በማይጠፋ ምልክት የግዛቴን ድንበር ይዋሰናሉ። ከድንበሩ ወዲህ የሚጨመሩ አገሮች እነዚህ
ናቸው። የደጋው አገር ከኢትዮጵያና ከኢጣሊያ መሀል ወሰን ይሆናል። ከራፋሌ ጀምሮ ሐላይ ሰገነይቴ አሥመራ
ሶስቱ የኢጣሊያ መንግሥት መንደር ይሆናሉ። ዳግመኛ በቦጐስ በኩል ዐዲንፋስ ዐዲሞጐስ በኢጣሊያ ድንበር
ውስጥ ይሆናሉ። ከዐዲሞገስ መንደር ጀምሮ ከምሥ ራቅ ወደ ምዕራብ ባቀና ይከፈላል” ይላል።
ይህን የኢትዮጵያውያን ሲራኮቱበትና ለብዙ ዘመናት ደማቸውን ሲያፈሱ የኖሩበት የባህር በርን የሚዘጋውን
ውል ምኒልክ ለምን ተዋዋሉ? ማንኛውም የአሁን ኢትዮጵያዊ የሚጠይቀው ጥያቄ ነው። አጤ ዮሐንስ

“ክርስቲያኑን ኢጣሊያን ከመውጋት እስላሙን ደርቡሽን መጋት ይሻላል” ብለው ወደ መተማ ሲዘምቱ
ኢጣሊያኖች ገስግሰው መረብ ድረስ ያዙ። የአጤ ዮሐንስን ደግነትና የዋህነት በሚገባ ያውቃሉ። ወደ መተማ
እንዲዘምቱ ያስደረጉም ኢጣሊያኖች ናቸው። ሃይማኖተኛ መስለው ለገንዘብ የተገዙ መነኮሳትን አሰባስበው ዮሐንስ
ዘንድ በመላክ “ከክርስቲያኑ ኢጣሊያ ጋር ቢዋጉ ድል ቢያደርጉም በነፍስዎ ግን ይበደላሉ። ከእስላሙ ከደርቡሽ
ጋር ተዋግተው ቢሰዉ እንኳ መንግሥተ ሠማያት ይገባሉ” እያሉ ትንቢት አስመስለው ስለነገሩዋቸው የዋሁ አጤ
ዮሐንስም ይህንኑ አባባል ለመኳንንቶቻቸው ተናግረው ወደ መተማ ዘመቱ። ነገሩ ግን ኢጣሊያኖች በር ለማስከፈት
ያደረጉት ተንኮል ነበር።
አጤ ዮሐንስ ከሞቱ በኋላ ኢጣሊያኖች የያዙት ወሰን እንዲረጋላቸውም ከምኒልክ ጋር ውል ለመዋዋል
ፈለጉ። ይህንንም ውል ለማስፈፀም በኢትዮጵያ መኳንንት ዘንድ ወዳጅ የሆነውና በቤተ መንግሥቱም ተወዳጅ
የነበረው ኮንት አንቶኔሊ ተመረጠ። አንቶኔሊ ሸዋ ገብቶ መቀመጥ ከጀመረ ቆይቷል። ከኢትዮጵያዊት ሴትም ሁለት
ልጆች አስወልዷል። በተለይ ከእቴጌ ጣይቱ ጋር ጥሩ ወዳጅነት ስላለው ከውጭ አገር የፔርሺያ ጫማና የእግር
ሹራብ ለጣይቱ ያስመጣላቸው ነበር። ይህን የመሰለው ወዳጅነት ለማታለለም ሆነ ለመስበክ አመችቶች ነበር።
የውጫሌ

ውል

የተባለውን

ለማስፈፀም

የተመረጠው

አንቶኔሊ

ብቻ

አልነበረም።

እንደ

አንቶኔሊ

ሁሉ

በኢትዮጵያውያን ዘንድ የታወቀው ላሊምቢኒ የተባለውም ለአንቶኔሊ ረዳት ሆኖ ተመርጦ ነበር።
ሳሊምቢኒም በሸዋ የቆየ ኢጣሊያዊ ነው። ምኒልክ በውጫሌ ውል ስለኤርትራ ወሰ በሚናገረው በ3ኛው
አንቀፅ አልስማማም ባሉበት ጊዜ ምኒልክን ያግባባ ሳሊምቢኒ ነው። ሳሊምቢኒ በጻፈው ሐተታ ሰለዚያን ጊዜው
ምኒልክ አልስማማም ስላሉበት ስለ 3ኛው አንቀጽ ጉዳይ ሲያትት “እንዲህ አልኳቸው” ይላል። “….ጃንሆይ።
የኢጣሊያ መንግሥት ትግሬ ድረስ ልያዝ የሚለው ለክፋት አይደለም። ወሰኑን ከትግራይ ጋራ አድርጎ በዚያ መሀል
ያሉትን ሽፍቶች ለማጥፋት ብሎ ነው። 2ኛም የኢጣሊያ ጠቅላይ ሚኒስትር ክሪስፒ ቀድም ብለው ለኢጣሊያ
ፓርላማ ንግግር ሲያደርጉ ከኢትዮጵያ ጋር ያለው ወሰናችን መረብ በለሳና ሙና ነው ብለው ተናግረዋል። አሁን
ይሄ አይደለም የተባለ እንደሆነ በጠቅላይ ሚኒስትሩ ላይ ትልቅ ሐፍረትና ውርደት ይሆናል። 3ኛው የኢጣሊያ
መንግሥት በእርስዎ ላይ ከሸፈተው ከትግራዩ ገዥ ከራስ መንገሻ ጋር በዚህ ወሰን ላይ የተዋዋሉ እንደሆነ
የኢጣሊያ መንግሥት እርሰዎን በመርዳት ፈንታ የሚረዳው ራስ መንገሻ ዮሐንስን ይሆናል። ይህ ደግሞ ትልቅ
መጥፎ ነገር ያመጣል። ሸዋ ሁሉ በትግሬ ሥር ይወድቃል።….ይህ ወሰን የሚካለሉበት ሥፍራ ደግሞ የአውሬ
መፈንጫና ሰው የማይደርስበት አስፈሪ ቦታ ነው። አሁንም የለው። ይህ ቦታ ለሽፍቶች መደበቂያ እንጂ ሌላ ምንም
ጥቅም የለው። ይህ ቦታ ለሹማምንት ሁሉ ያስቸገረ ነው። የኢጣሊያ መንግሥት ጉልበት ስላለው ይሄን ከትእዛዝ
ውጭ የሆነውን ሽፍታ በኃይል ለመግራት ይችላልና እንዲያቀናው ቢፈቅድለት ይሻላል….አልኳቸው።
“ምኒልክም ሲመልሱልኝ ገና ታላቁ ንጉሥ አጤ ዮሐንስ ሳይሞቱ አንቶኔሊ ኢጣሊያ የምትፈልገው
ለወታደሮችዋ ማሳረፊያ ከምፅዋ የምትዛወርበት ጥሩ አየር ያለበትን ቦታ ብቻ ነው። ሌላ ምክንያት የለንም ብሎ
አታሎ መቆናጠጫ ያዙ። ንጉሱ ወደ ደርቡሽ ሲዘምቱም ኢጣሊያኖች ተስፋፍተው አገሩን ያዙ። አሁን ደግሞ በኔ
ጊዜ የኢትዮጵያ ንጉሠ ነገሥት ከሆንኩ ወዲህ ወሰናችን መረብ ድረስ ነው ብትሉኝ ትግሬን ሁሉ ከያዛችሁ ለኔ ምን
ይቀረኛል? ደግሞም ትግሬዎች ደማቸውን ያፈሰሱበትን መሬት እመልሳለሁ እንጂ እንዴት በዚያው እርጉ እላለሁ?
ሲሉ ጣልቃ ገባሁና ጃንሆይ በዚህስ አይታለሉ። አበሻን የከበቧት እስላሞች በመሆናቸው ሁሉም ጠላቶች ናቸው።
የኢጣሊያ መንግሥት ግን ክርስቲያን ስለሆነ ትረዳዳላችሁ እንጂ በክፉ አትተሳሰቡም አልኳቸው….” ሲ ዛጊ
ባሳተመው መጽሐፍ ላይ ተንትነዋል።

አቶ ግርማይ ገብረ ጻዲቅ የካቲት 20 ቀን 1980 በወጣው አዲስ ዘመን ጋዜጣ ላይ “….በአጤ ዮሐንስ
ሞት ምክንያት የኢትዮጵያ መኳንንት በሥልጣን ይገባኛል ሲራኮቱ አጋጣሚው ይበልጥ ለጠላት አመችቶ እነዙን
ጭምር በመሣሪያነት በመጠቀም ባሕረ ነጋሽን ኤርትራ ብሎ በመሰየም ወደ ትግራይ ሲዘልቅ ለአዲሱ ነጋሲ
ለምኒልክ ታላቅ የራሳ ምታት ሆነ።
“የኢጣሊያ ጦር መረብን ተሻግሮ ትግራይን ሲወር አባዳኘው ከነገሱ መንፈቅ እንኳ ስላልሞላቸው
አስተማማኝ ኢኮኖሚያዊ መሠረትና ኃይል አልነበራቸውም። ታላላቆቹ ያገሪቱ መሣፍንትም ጀርባቸውን በመስጠት
ከጠላት ጋር ተሰልፈው ሊወጉዋቸው እያሴሩባቸው ነበር። በሌላ በኩል ደግሞ አገሪቱ በታሪኳ ውስጥ አጋጥሞአት
በማያውቅ “ታላቅ ረሃብ” ውስጥ ነበረች። በአገሪቱ በሞላ ሕዝቡና ጥሪቱ አብሮ እንደ ቅጠል በመርገፍ ላይ ነበር።
እናም “ምን ተይዞ ጉዞ” ሆነና ምኒልክ ጠላቶቻቸውን የሚወጉበት ስልት ከመለወጥ ሌላ የተሻለ አማራጭ
አልነበራቸውም። በመሆኑም ምኒልክ ያለ ተከላካይ እንደፈረሰኛ ጐርፍ እየጋለበ ወደ መሃል አገር ይገሰግሥ
የነበረውን ጠላታቸውን ውጫሌ ላይ በፈረሙት ውል አማካይነት ከመረብ በለሳ ሙና መሥመር እልፍ እንዳይል
በማድረግ ለማይቀረው ጦርነት ሁለገብ ዝግጅት ማድረግ ጀመሩ። ብዙ የታሪክ ፀሐፊዎች እንደ ተስማሙበት
ምኒልክ በዚህ ወቅት የተጠቀሙበት ስልት የዲፕሎማሲ ብስለታቸውን አርቆ አሳቢነታቸውን ተጨባጭ ሁኔታ
የማመዛዘንና የመገምገም ችሎታቸውን የአመራር ብቃታቸውን በሚገባ አረጋግጧል።….” በማለት ጽፍዋል። ሌላው
ውል ደግሞ ከአድዋ ድል በኋላ አለ።
ኢጣሊያኖች ይህን የውጫሌ ውል ከተዋዋሉ በኋላ ለአሥራ ሁለት ኤሮፓ መንግሥታትና ለዩናይትድ
እስቴትስ ኦፍ አሜሪካ ጭምር ኦክቶበር 11 ቀን 1889 ዓ.ም በተፃፈ ደብዳቤ “ኢትዮጵያ በኢጣሊያ ሥር ነች”
እያሉ አሳወቁ። በትምህርት ቤት መማርያ ደብተሮችም ላይ ሁሉ ኢትዮጵያ በኢጣሊያ ጥገኝነት ሥር ናት የሚል
ታተመ።
አጤ ምኒልክ በኢጣልያ በኩል ያለው የውጫሌ ውል ጉዳይ አልገባቸውም ነበርና በኢትዮጵያ ላይ
መንገሳቸውን ለማሳወቅ ለጀርመኑ ንጉሠ ነገሥት የጻፉት ደብዳቤ ለውጫሌ ውል ብጥብጥ መነሻ ሆነ። ምኒልክ
የጻፉትን ደብዳቤ የጀርመኑ ንጉሠ ነገሥት በቀጥታ በመቀበላቸው ውዝግብ ተነሳ። የኢጣሊያ አገር ጋዜጦች
“….በውጫሌ ውል ላይ ኢትዮጵያ የኢጣሊያ ጥገኝነት ተቀብላ ውል ከፈረመች በኋላ የጀርመን ንጉሠ ነገሥት
ከኢትዮጵያ የሚላከውን ማንኛውንም ደብዳቤም ሆነ ጉዳይ በኢጣሊያ መንግሥት በኩል መቀበል ሲገባቸው በቀጥታ
ከምኒልክ የተጻፈውን ደብዳቤ ተቀብለዋል….” እያሉ የጀርመኑ ንጉሠ ነገሥት የሁለቱን አገሮች ውል እንዳፈረሱ
ያህል ተቆጥረው ተጻፈውባቸው።
በዚያን ጊዜ ልዑል ራስ መኰንን በኢጣሊያ አገር በጉብኝት ላይ ነበሩና በኢጣሊያ አገር ስዕል እንዲማሩ
ተልከው የነበሩት ልጅ አፈወርቅ ገብረ ኢየሱስ (በኋላ ፕሮፌሰር የሆኑት) በጋዜጣ የነበቡትን ለራስ መኰንን
ነገሩዋቸው። ራስ መኰንንም አስጐብኚያቸውን የነበረውን አንቶኔሊን ስለዚህ ጉዳይ ቢጠይቁት “….ያ ደደብ
ኢትዮጵያዊ ተማሪ ትርጉሙ ስላልገባው ነው” ብሎ ተሳደበ። ራስ መኰንንም ተቃውሞአቸውን ለኢጣሊያ
መንግሥት ከነገሩ በኋላ ወደ ኢትዮጵያ ሲመለሱ የውሉን መበላሸት ለአጤ ምኒልክ አሳወቁ።
ወዲያውንም አከታትሎ የጀርመን ንጉሠ ነገሥት ለዳግማዊ ምኒሊ የጻፉላቸው ደብዳቤ ደረሳቸው።
የጀርመኑ ንጉሠ ነገሥትም ሆኑ መንግሥታቸው ከኢትዮጵያ ጋር ለመወዳጀት መፍቀዱን ይገልፅና ለመወዳጀትም
ሆነ ለሌላ ጉዳይ መነጋገር የሚቻለው በቀጥታ ሳይሆን በውጫሌ ውል መሠረት በኢጣሊያ መንግሥት አማካይነት
መሆኑን የሚገልፅ ነበር። ይህንንም ደብዳቤ ቢሆን የጀርመኑ ንጉሠ ነግሥት በቀጥታ ለምኒልክ እንዲደርሰው ተብሎ

ስለነበር ኢጣሊያኖች ተደስተው የበላይነታቸውን ለማሳወቅ በጀርመንኛ የተጻፈውን የንጉሠ ነገሥቱን ደብዳቤ
በኢጣሊያንኛ ተርጉመው ወደ ምኒሊክ ላኩት።
ወዲያውኑ ደግሞ የኤሮፓ ኃያላን መንግሥታት የባርያ ንግድን ለማስቀረት በ1882 በብሩሴል ጉባኤ
ባደረጉ ጊዜ የኢጣሊያ መንግሥት መልክተኛ “ኢትዮጵያ በኢጣሊያ መንግሥት ጥገኝነት ሥር ስለሆነች ዛሬ
በጉባኤው ላይ የተገኘሁት የኢትዮጵያንም መንግሥት ወክዬ ነው” ብሎ ንግግር በማድረጉ ጉባኤው ለጥቂት ጊዜ
ታወከ። የእንግሊዝና የጀርመን መልክተኞች የኢጣሊያው መንግሥት መልክተኛ ያደረገውን ንግግር ተስማምተውበት
“ኢትዮጵያ በኢጣሊያ ጥገኝነት ሥር ናት” በሚለው አቋም ረጉ። በጅቡቲ ቅኝ ግዛቱን ለማስፋት ምኞት ሲገልፅ
“ኢትዮጵያ በኢጣሊያ ጥገኝነት ሥርነች የሚለውን አባባል አልቀበልም” ብሎ በክርስቲያን ንጉሥ የሚገዛው
የኢትዮጵያ ተወካይ ነኝ የሚሉትን ንግግር ያለውን የመንግሥታቸውን የመስፋፋት ምኞት ስለሚያውቁ ለኢትዮጵያ
አሳቢ መስለው የኢጣሊያኑን መልክተኛ ንግግር እንደሚቃወሙ ገለጡ። ኦስትሪያና የቤልጅግ መንግሥታት
መልክተኞች ግን “የውጫሌው ውል መሠረት ለዚህ ጉባኤ የኢጣሊያ መንግሥት ለኢትዮጵያ ተወካይ ቢሆን
አንቃወምም” በማለታቸው ጉዳዩ በድምፅ ብልጫ ተወስኖ ኢጣሊያ ኢትዮጵያን ወከለች።
ይህን ሁሉ ጉዳይ ምኒልክ በወዳጆቻቸውም ከጠላት ወዳጆቻቸው ሁሉ ሰሙት። በዚያ በደካማ አቅማቸው
ምንም ለማድረግ ስለማይችሁም ትርፋቸው ንዴት ብቻ ሆነ። ነገሩንም በሰላም መንገድ ለመጨረስ አስበው
የተበላሸው የውጫሌ ውል እንዲሻሻል በማለት ለኢጣሊያው ንጉሥ ቀዳማዊ ኡምቤርቶ በመስከረም ወር 1883
ዓ.ም የሚከተለውን ደብዳቤ ጻፉላቸው።
ለወዳጃችንና ወንድማችን ግርማዊ ንጉሠ ኡምቤርቶ።
የኢጣሊያ ንጉሥ።
ሰላም ለርስዎ ይሁን
በንጉሤ ምክንያት ወዳጆች የሆኑት የአውሮፓ መንግሥቶች ከንጉሠ ነገሥት ዙፋን ላይ መውጣቴን
ባስታውቃቸው በመጣልኝ ምላሽ ውስጥ መንግሥቴን የሚያኮስስ ንገር አገኘሁበት። የዚህ መሠረትም የሚገኘው
ውጫሌ ላይ በሚያዝያ 25 ቀን 1881 ዓ.ም በተደረገው ውል 17ኛው አንቀጽ ውስጥ ነው። ይህነን አንቀጽ ደህና
አድርገን ከተምለከትነው በኋላ የአማርኛው ምንጭና የኢጣሊያንኛው ትርጉም የማይገጣጠሙ መሆናቸውን
አረጋግጥን።
እኔ ለኢጣሊያ ስለወዳጅነት ብዬ ይህን ውል ስጋብ ምስጢራችን ተጠብቆ እንዲኖር ጉዳዮቻችንም
እንዳይበላሹ በማለት በየውሮፓ ለሚሆኑ የንግድ ጉዳዮቻችን በወዳጅነት በኢጣሊያ ንጉሥ መንግሥት ረዳትነት
ሊደረጉ የሚችሉ መሆኑን ተናገርኩ እንጂ ለዚህ የሚያስገድደኝ ውል አልገባሁም።
ግርማዊ ንጉሥ አንድ ሌላ መንግሥት ጥገኛ ያልሆነ መንግሥት የሌላውን መንግሥት ረዳትነት በወዳጅነት
ብቻ እንደሚፈልገው ይገባዎታል። ከዚህም በቀር የውሉን 19ኛ አንቀጽ በሁለቱም ቋንቋዎች የቅልኡ አሳብ
የተስማማ እንደሆነ ብቻ ውልነታቸው የሚጸና መሆኑን የሚያመለክተውን ልብ አድርገው ይመልከቱ።
በአማርኛ የተጻፈው 17ኛው አንቀጽ የሚለው ከሌሎች መንግሥቶች ጋር ለሚደረገው ጉዳይ በኢጣሊያ
አማካይነት ላደርገው እንደምችል ይናገራል። ነገር ግን ከአውሮፓ መንግሥቶች ሁሉ ጋር በማደርገው የንግድ ጉዳይ
ሁሉ በኢጣሊያ አማካኝነት ላደርገው መፍቀዴን አይናገርም።

ውሉን ለመጨረስ ከአንቶኔሊ ጋር ስንነጋገር እርሱን በምር ጠየቅሁትና እንዲህ ብሎ መለሰልኝ። ቢያሰኝዎ
የእኛን አማካይነት ይቀበላሉ። የተመቸ ሆኖ ባይታይዎ ግን ሊተዉት ይችላሉ አለኝ። እኔም እንደዚህ አልኩት። ይህ
ጉዳይ የወዳጅነት ከሆነበት ጊዜ ጀምሮ ለምን ብዬ ጉዳዬን በሌላ በኩል ልፈጽም። ግን እኔ በዚያ ጊዜ የተመቸኝን
ከማድረግ የሚያግደኝ ውል አልገባሁም። ዛሬም ቢሆን በእንዲህ ያለ ግዴታ የምገባ ሰው አይደለሁም። እርስዎም
እንደዚሁ ተቀበል አይሉኝም።
አሁን እርስዎ ለወዳጅዎ ክብር ብለው በ17ኛ አንቀጽ የተደረገውን ስህተት እንዲቀና እንዲያስደርጉትና
ይህን አንቀጽ ላስታወቋቸው መንግሥትቶች ስህተቱን እንዲገልፁላቸው እመኛለሁ።
ረጅም ዕድሜ እንዲሰጥዎና ወዳጅነታችን ከማናቸውም መታወክ እንዲጠበቅ እግዚአብሔርን እለምናለሁ።
ምኒልክ ደብዳቤ መጻፍ እንጂ የጻፉትን ደብዳቤ ከኢትዮጵያ ውጭ መላክ አይችሉም ነበር። ምክንያቱም
የኢጣሊያ መንግሥት የምኒልክ ደብዳቤ ከኢትዮጵያ እንዳይወጣ ከፍተኛ ቁጥጥር በማድረግ እየያዘ ያስቀርባቸው
ስለነበር ነው። ይህ ስለሆነ ምኒልክ በካይሮ ተቀማጭ የሆነ ፓሪሲስ የሚባል ግሪካዊ ወዳጅ አላቸው።
ደብዳቤያቸውን ጽፈው ነጋዴ በሚመስሉ መልክተኞቻቸው ዘይላ ድረስ ይልኩና ከዘይላ በፖስታ ቤት በኩል
ለፓሪሲስ ይላክል። ፓሪሲስም የሚኒልክን ደብዳቤ በየአድራሻው ያደርስ ነበር።
ምኒልክ አሁን ያነበብነውን ደብዳቤ ለኢጣሊያው ንጉሠ ነገሥት ለኡምቤርቶ እንዲደርስ አደረጉ።
የኢጣሊያ መንግሥት የምኒልክ አዝማሚያ አላምር ስላለው የውጫሌውን ውል ጉዳይ የጀመረውና ውል አስፈርሞ
የጨረሰውን ኮንት አንቶኔሊ ስለሆነ በጉዳዩ እንዲነጋገር ወደ አዲስ አበባ ተላከ።
አሁንም ቢሆን ኮንት አንቶኔሊ በዋና መልክተኛነት ተላከ እንጂ ሳሊምቢኒ ደግሞ የውጫሌ ውል ጉዳይ
ባለበት እንዲያቆይ ታዞ ነበር። ስለዚህ ጉዳይ ሳሊቢኒ በያዘው ማስታወሻ ላይ ሲጽፍ “….የኢጣሊያ መንግሥት
አንድ ሺህ ብር ጉቦ ለግራዝማች ዮሴፍ ንጉሤ እንድሰጥና ዮሴፍም ምኒልክ የውጫሌን ውል እንዲቀበሉ
እንዲያደርግ አድርግ ተብዬ አደረግሁ።….” ይላል። ግራዝማች ዮሴፍ እንደ ሳሊምቢኒ አጻጻፍ ሺውን ብር ጉቦ
ተቀብለው እንደሆነ ኢጣሊያኖች አታለዋቸዋል። ምክንያቱም ሺህ ብራቸውን ተቀብለው የተገላቢጦሽ ምኒልክ
በውጫሌ ውል መፍረስ እንዲጠኑ ይመክሩ ነበርና ነው።
ኢጣሊያኖች ጉቦ የሰጡት ወይም ለመስጠት የፈለጉት የግራዝማች ዮሴፍ ብቻ አይደለም። ሩሲያዊው
ሊዎንዊቭ በዚያን ጊዜ ለአጤ ምኒልክ የቅርብ ወዳጅና አማካሪ ስለነበር እሱንም አባብለውት ነበር። ሊዎንቲቭ
ወዳገሩ ወደ ፔትስበርግ ሄዶ በነበረ ጊዜ በዚያን ከኢጣሊያ አምባሳደር ጋር ተገናኙ። አምባሳደሩም

“ይህ

ከምኒልክ ጋር ጭቅጭቅ ያስነሳውን ነገር በሰላም እንዲጨርስ ብታደርግ ሁለት ሚሊዮን ሩብል እንሰጥሃለን” ብሎ
ለኢጣሊያ አምባሳደር መለመኑን ሊዎንቲቭ ለልዑል ሉባኖቭ ገልጾላቸዋል። ይህንንም ታሪክ ራሱ ሊዎንቲቭ
በጻፈው መጽሐፍ ውስጥ በሰፊው ጽፎታል። ወደ ኮንት አንቶኒሊ አመጣጥ እንመለስ።
ኮንት አንቶኔሊ ከምኒልክ ችሎት ቀርቦ “ኢጣሊያ 17ኛው አንቀጽ ተበላሽቷል ወይም ተሳስቷል
የሚባለውን አትቀበልም። በዚህም ጉዳይ ማንም ኃያል መንግሥት ሊያስገድዳት አይችልም። ምክንያቱም ክብሯን
የምትጠብቅ ታላቅ መንግሥት ናት” አላቸው። ይህን በሚናገርበት ጊዜ እቴጌ ጣይቱ በዚያው በችሎቱ ላይ ስለነበሩ
ወዲያውኑ የኮንት አንቶኔሊን ንግግር አቋርጠው “ያ አንቀጽ የሚለውን ነገር እኛም ለኃያላን መንግሥታት
አሳውቀናል። በአማርኛ ቋንቋ የተፃፈው ምን እንደሚልም ነግረናል። እንደ እናንተ ሁሉ እኛም ክብራችንን
እንጠብቃለን። እናንተ የምትመኙት ኢትዮጵያ በእናንተ ሥልጣን ሥር እንትሆን ነው። ይህ ለምን ጊዜም የማይሆን

ነገር ነው” አሉት አንቶኔሊም “….የተዋዋልነው ውል ለአምስት ዓመት ብቻ ነው። አሁን ይኸው ካምስቱ ዓምት
ሁለት አለፈ። እንግዲህ ሶስት ዓመት ብቻ ነው የቀረንና ክፉም ጥሩም ሆነ ይኸው ውላችን እንዳለ ሶስት ዓመት
ይለፍ” አለ። አጤ ምኒልክ ግን “ነገሩ ሳይጐላ እንዲህ በጓጉል እንኳን ሶስት ዓመት ሶስት ቀንም ቢሆን
አያድርምና ይልቁንም አሁን ቶሎ ይለቅ” ብለው ወጥረው ያዙት።
ኮንት አንቶኔሊ እየደጋገመ “ላጭር ጊዜ ብለን አንጣላ። አምስቱ ዓመት ሲያልቅ ውሉ እንደገና ይሻሻል
ስለሚል በውሉ መሠረት ያን ጊዜ አስፈላጊ ከሆነ ይህን አንቀጽ ልናሻሽለው እንችላለንና አሁን 17ኛው አንቀጽ
አይነሣ ይቅር” አለ። አስተርጓሚውም አቶ ዮሴፍ የልጥ ማረፊያው ነበሩና ነገሩን ባጭሩ አድርገው ሲተረጉሙ
“17ኛው አንቀጽ አይነሣ ይቅር” ብለው ተረጐሙ። አጤ ምኒልክ ይህን ቃል ሲሰሙ “እኔስ እስከዛሬ የተናገርሁት
አሥራ ሰባተኛውን ክፍል ያለው ቃል እንዲቀር አልነበረም። አሁንም እሺ ወዲያ ይቅር ይሰረዝ” አሉ።
በዚህ አባባል ሁለቱም ወገኖች ተደሰቱ። ጉዳዩም እንደገና እንዲፃፍ ተደርጎ ተፃፈ። የተፃፈውም ጽሑፍ
“17ኛውው አንቀጽ ተሠርዟል” የሚል ነበር። ይኸው ቃል ባማርኛ ብቻ በሁለት ወረቀት ተጽፎ አንዱን ለኮንት
አንቶኔሊ ተሰጠው። አንዱ ከምኒልክ ቤተ መንግሥት እንዲቀመጥ ተደረገ። ኮንት አንቶኔሊም የተሰጠው ወረቀት
ይዞ እየተደሰተ ሄደ። በማግሥቱም ኮንት አንቶኔሊ ያን ጽሑፍ ወደ ኢጣሊያንኛ ሲያስተረጉመው “17ኛው ክፍል
የነበረው ቃል ተሠርዟል። ለመቼውም ተፍቋል” የሚል ሆኖ አገኘው። በዚህም ጽሑፍ ደንግጦና ተናዶ ወደ ቤተ
መንግሥት ሄደ። ከዚያም ምኒልክና ጣይቱ መኳንንቱም ካሉበት እልፍኝ ገብቶ ለምን ተሠርዟል የሚል ቃል ተፃፈ?
ብሎ ጠየቀ። አጤ ምኒልክ “ሁለታችን ተነጋግረን አንተው ወደህ የተጣፈ ነው እንጂ እኛ የጨመርንበትም
የቀነስንበትም ነገር የለም።” አሉት። አንቶኔሊም “ለጊዜው አሁን አይነሳ አልኩ እንጂ ጨርሶ ይዘረዝ አላልኩም”
አለ። አጤ ምኒልክም “ባስተርጓሚ በነገርከን ቃል መሠረት የተጣፈ ነው። አሁን ለምንድን ነው የጸጸተህ?” ሲሉት
ኮንት አንቶኔሊ ባስተርጓሚው ዮሴፍ ላይ አፍጥጦ “ይሄን ሁሉ ነገር የምታበላሽ አንተ ነ። ቀጣፊ” ብሎ ተሳደበ።
ኮንቲ አንቶኔሊ ዮሴፍን ሲቆጣ የሰሙት ጣይቱ “አጥፍቶስ ቢሆን አሽከራችንን በሚገባ እኛ እንቆጣለን
እንጂ አንተ እንዲህ አላግባብ በኛ ፊት አሽከራችንን መሳደብ አይገባም” አሉት። ኮንት አንቶኔሊም አፍሮ ይቅርታ
ጠየቀ። እቴጌ ጣይቱም “በውጫሌው የተዋዋልንበት ወረቀትም ቢሆን ኢትዮጵያ በኢጣሊያ ውስጥ ታድራለች
የሚል ቃል ታማርኛው አይገኝበትም። እንዲህ ያለ ቃል ተጽፎበታል የምትል እንደሆነ ተሆነልህ አሳየን።
በትላንትናውም ነገር የሆነ እንደሆነ አንተው ወደህ የአሥራ ሰባተኛ ክፍል ነገር ይቅር አይነሳ ብትል ይኸው ተጣፈ።
አሁን ለምን ነው መጠጠትህ። ከመጀመሪያው እሰከ መጨረሻው ድረስ ጃንሆይ ከተናገሩት ሁሉ አንድም ቃል
አልተዛባም አልተዛነፈም” ብለው ተናገሩ።
አንቶኔሊም ውጫሌ የተዋዋልንበት ወረቀት በፈረንሣይ ቋንቋ የተጣፈው ይታይልኝ ብሎ አመለከተ። እቴጌ
ጣይቱም “እኛ እምናውቀው በአማርኛ የተጣፈውን ነው እንጂ የፈረንጅ ቋንቋ አናውቅም። አንተ ግን የኛን ቋንቋ
ታውቃለህና ባማርኛ የተጣፈውን እየው” አሉት። ከዚህ በኋላ ኮንት አንቶኔሊ ተናዶ ያን ትናንት የተጣፈውን
ወረቀት ቀዳዶ ጥሎ ውሉን የኢጣሊያ መንግሥት በጦር ኃይል እንደሚያስከብር ተናገረ። ይህን የሰሙት እቴጌ
ጣይቱ ስቀው “የዛሬ ሣምንት አድርገው። በዚህ የሚደነግጥልህ የለም። ሂድ የፎከርክበትን አድርግ። እኛም
የመጣውን እናነሳዋለን። እግሩን ለጠጠር ደረቱን ለጦር ሰጥቶ አገሩን የማያድን ሰው በዚህ የለም አይምሰልህ። የገዛ
ደሙን ገብሮ ለገዛ አገሩ መሞት ጌጥ ነው እንጂ ሞት አይባልም። አሁንም ሂድ አይምሽብህ የፈከርክበትን በፈቀደህ
ጊዜ አድርገው። እኛም ከዚህ እንቆይሃለን።” አሉት።

ሳሊምቢኒ በያዘው ማስታወሻ 23 ዲሴምበር 1890 በሚለው ላይ አንቶኔሊ የውሉን ማሻሻያ ቀድዶ
በጣለው ጊዜ እቴጌ ጣይቱ “….እኔ ሴት ነኝ። ጦርነት አልወድም። ግን እንዲህ መሳዩን ውል ከመቀበል ጦርነት
እመርጣለሁ አሉ።….” ሲል ጽፍዋል።
ትራቢርሲ ደግሞ የዕለቱን ሁኔታ እየመዘገበ ለኢጣሊያ የውጭ ጉዳይ ሚኒስቴር ያስተላልፍ ነበር። ኦገስት
26 እና 29 ቀን በጣፈው “….ምኒልክ የአስተርጓሚውን መሰደብና የደብዳቤውን ከፊታቸው መቀደድ ባዩ ጊዜ
አንቶኔሊን ለመደብደብ ከመቀመጫቸው ተነሱ። በዚያ ያሉ መኳንንትና በተለይ እቴጌ ጣይቱ ገላግለው አንቶኔሊን
ከመደብደብ አዳኑት….” ብሏል። በአገራችን ባንዳንድ መጽሐፍትና ጋዜጦች ኮንት አንቶኔሊ በምኒልክና በጣይቱ
ፊት የቀደደውን ወረቀት የውጫሌ ውል ነው እያሉ ጽፈውታል። ግን አይደለም። የውጫሌ ውል የተቀደደው
በመድፍ ነው እንጂ በአንቶኔሊ እጅ አይደለም።
አንቶኔሊ ከስብሰባው ሲወጣ ምኒልክ ለጋሲዮን ድረስ የሚሄድበት በቅሎ ስጡት ብለው ተሰጠው።
አንቶኔሊ በቅሎ ለሰጠው አሽከር አንድ መቶ ብር ሰጠ። አሽከሩም የተሰጠውን ብር ይዞ አዳራሽ ገብቶ ለምኒልክ
ነገረ። ራስ መኰንን ከዚያው ነበሩና “ጉርሻ ከሆነ ይበዛል። ጃንሆይ ለሰጡት በቅሎ ዋጋ ከሆነም ያንሳልና ይመለስ”
አሉ። ምኒልክም ስቀው ለአሽከሩ “ጉርሻ ነውና ውሰደው” አሉት።
ከዚህ በኋላ በጉዳዩ የተናደዱት አጤ ምኒልክ የውጫሌውን ውል በተዋዋሉ በ4ኛው ዓመት ለኤሮፓ ኃያላን
መንግሥታት ሁሉ አድራሻው እየተለዋወጠ ቃሉ አንድ ዓይነት የሆነውን የውጫሌን ውል ያፈረሱበትን ቀጥሎ
የለውን ደብዳቤ ጻፉ።
ሞዓ አንበሳ ዘአም ነገደ ይሁዳ ዳግማዊ ምኒልክ ሥዩመ እግዚአብሔር ንጉሠ ነገሥት ዘኢትዮጵያ ይድረስ
ከክቡር ንጉሠ ነገሥት ዳግማዊ ንጉሠ ነገሥት ዘነምሳ። ብዙውን እንዴት እኒ እግዚአብሔር ይመስገን ከሠራዊቴ
ጋራ ደህና ነኝ። በዚህ ደብዳቤ ውጫሌ ላይ ፩፭ ሚያዝያ በ፲፰፻፹፪ ለኢጣልያ መንግሥት ጋራ የተደረገው ውላችን
በ፲፰፻፹፩ እንደጨረሰ ዛሬ ለክቡር ንጉሥ ኡምቤርቶ ማስታወቃችን ስለሆነ ይኸው ዛሬ ለርስዎ ማሰታወቄ ነው።
በፍቅር ስለመለሰው በግፍና በተንኮል ለመያዝ ፈልገውብኛል እግዚአብሔር ዘውድና ሥልጣን መስጠቱ ያባቴን ሀገር
ለመጠበቅ ስለሆነ ይህንን ውል ጨርሼ ማፍረሴ ነው። ፍቅርን ግን አላፈርስም ከዚህ በቀር ሌላ ሌላ የምፈልገው
የለኝም እራሱን የቻለ መንግስት ነውና የማንም ጥገኝነት አልሻም። ደግሞ አስመራ ላይ ሹሜ ደጃዝማች መሸሻ
ከኢጣሊያ ሹማምንቱ የተቀበለውን ግፍና መከራ የሩቁ ነገሥታት ሁሉ በወሬና በጋዜጣ ሰምተዋል። ይህንን
ቃላችንን እንዲቀበሉን ተስፋ አድርገን ሀገርዎንና እርስዎን እግዚአብሔር እንዲጠብቅልን እንማፀናለን።
የካቲት ፩ ቀን 1885 ዓመተ ምሕረት በአዲስ አበባ ከተማ ተጻፈ።

ይህ የምኒልክ ደብዳቤ የደረሳቸው ነገሥታትና መንግሥታት ሁሉ በሁለት በኩል ተከፈለ። ኢትዮጵያን
በቅኝ ግዛት ለመያዝ ሐሳብ የሌላቸውም ሆኑ ያላቸው መንግሥታት ኢጣሊያ ባላት ኃይል ኢትዮጵያን
እንደምትጐርሳት አሰቡ። አዘኑ። የቅኝ ገዢነት ምኞት የነበራቸው ያዘኑበት ዋናው ምክንያት ኢጣሊያ ከሁሉም
ቀድማ ኢትዮጵያን ለመያዝ የሚያስችላት መንገድ ስለተጠረገላት ነበር። የምኒልክ ወዳጅ የነበሩት መንግሥታት ግን
ኢጣሊያ ኢትዮጵያን በቀላሉ መያዝ እንደ ምትችል አወቁ። ምናልባትም የኢትዮጵያን መንግሥት ባለበት ሁኔታ
ማለት ባገሩ ሰው የውስጥ አስተዳደሩን እየመራ እንዲቆይ ለማድረግ የተሻለው ዘዴ ኢትዮጵያ የኢጣሊያን ጥገኝነት
ተቀብላ በውጫሌው ውል እንድትረጋ የሚያስፈልግ መሆኑ ተሰማቸው። ይህንኑም በመግለፅ የእንግሊዝ መንግሥት

ከኢጣሊያ መግሥት ጋር በተዋዋሉት ኮንቬንሽን ኦፍ ሮም በተባለው ውል መሠረት ኢትዮጵያ የኢጣሊያ ጥገኛ
መሆንዋን አውቆ ስለነበር የእንግሊዝ ንግሥት ቪክቶሪያ ለምኒልክ በጻፉት ደብዳቤ በኢጣሊያ ጥገኝነት ሥር
እንዲቆዩና ለኢትዮጵያም የሚሻለው ዘዴ ይሄው መሆኑን ገለጡላቸው።
የጀርመኑ ንጉሠ ነገሥት ደግሞ በኢጣሊያ ጥገኝነት ሥር መቆየቱ ለኢትዮጵያ የሚበጅ መሆኑን በመግለጥ
ነገሩን እንደገና እንዲያስቡበት የሚመክር ደብዳቤ ለምኒልክ ጣፉላቸው። ምኒልክም ደብዳቤዎቹን ሁሉ አጣርተው
ከመረመሩ በኋላ አሁንም እንደገና ቃሉ አንድ ዓይነት የሆነውን አድራሻውንና ማዕረጉን እየለዋወጡ ለእንግሊዝ
ንግሥት ቪክርቶሪያና ለጀርመን ንጉሠ ነገሥት ከዚህ ቀጥሎ ያለውን ደብዳቤ ላኩ።
ሞዓ አንበሳ ዘእምነገደ ይሁዳ ዳግማዊ ምኒልክ ሥዩመ እግዚአብሔር ንጉሠ ነገሥት ዘኢትዮጵያ።
ይድረስ ወደ ከበሩ ወደ ተፈሩ ዊልሃም 2ተኛ የነምሳ ንጉሠ ነገሥት ሠላም ለርስዎ ይሁን በሰኔ 17 ቀን
በ፲፰፯፫ ተጻፈ።
ክቡር ደብዳቤዎ ደረሰልኝ ስለኛ ነገር ንጉሠ ነገሥት ያሰቡትን መልካም ሐሳብዎን አይተን ደስ ብሎናል
ለኛ ለሀገራችን አስበው መልካም የፍቅር ምላሽ ስላሳዩን እግዚአብሔር ያመስግንዎ በንጉሠ ነገሥት ደብዳቤ በ ፳፭
ሚያዝያ በ፲፰፰፩ ውጫሌ ላይ የተደረገውን ውል ማፍረሳችን በዚህ ውል ያለውን 17ተኛውን ክፍል ስንመለከት
ያደረግነው አስመሰሉን አገኘነው በዚህ የተነሳ የክቡር ንጉሥ ኡምቤርቶ ምላሽ በሚገባ እንደተቀበሉት ተስፋ አለን
ብለው የተከበሩ ንጉሠ ነገሥት አማከሩ አሁንም ስለ ክፍል መለወጥን ትተህ ጭራሽ ያፈረስንበትን ምክንያት
እንድናሳየዎ ይፈቀድልን ይህንን ውል በመዠመሪያ ስንዠምረው ከኢጣሊያ መንግሥት ጋራ ብዙ ጋራ ብዙ ቀን
ያኖርነውን ፍቅራችንን እናጠነክራለን ለህዝባችንና ለኢጣሊያ ህዝብ ጥቅም እንዲቃረቡ ብለን ማድረጋችንን የከበሩ
ንጉሠ ነገሥት ያውቃሉ ይህ ውል ከታተመ ከጥቂት ቀን በኋላ በዚህ ውል ውስጥ ያለው 17ተኛው ክፍል በኛ ቋንቋ
የተፃፈው ተለውጦ ኢትዮጵያ መቼም መቼም ነፃነት ያልፈለግነውን በኢጣሊያ ቋንቋ ተለውጦ ተፅፎ አገኘነው።
እኛም ፈጥነን ይህንን ነገር መሣሣቱን ለኢጣሊያ መንግሥት አስታወቅን። በአማርኛና በኢጣሊያ ቋንቋ ትክክል ሆኖ
ተገልብጦ ሲያበቃ የታመነ ምስክር ይሆናል ተብሎ በ19ኛው ክፍል እንደተፃፈ ያ17ተኛው ክፍል በኢጣሊያ ቋንቋ
ተለውጦ የተፃፈውው እጅግ በብርቱ ደከምንበት ምንም እኛ ብረታ የኢጣሊያ መንግሥት እውነተኛውን የሚገባንን
ጩኸታችንን አልሠማም አሉን ድግሞ 2ኛ በዚህ ውል ሁለታችን ተሥማምተን በኢትዮጵያና በኢጣሊያ መንግሥት
ማኽል ያለውን ድንበር ወሥነን ነበር። ነገር ግን ምንም ብንጮህ ውልም ብናደርግ የኢጣሊያ መንግሥት ወታደሮች
ድንበሩን አልፈው አያሌ አገር ያዙ። እንደ የውሮፓ ልማድ በነገሥታቱ ሁሉ ማኽል ያለውን ህግ አፍርሠው
ድንበር እንዲካለል የላክነውን መልክተኛችንን አሥረው አዋረዱት። ይህ ብቻ ውሉን ለማፍረስ ይበቃ ነበር። ንገር
ግን እኛ ትዕግሥት ይሻላል ብለን ቻልን ደግሞ 3ኛ በዚህ ውል ያለውን ክፍል ሁሉ ትተው ምጥዋም አስመራም
ላይ አለፍርድ ያለቁት ዜጐቼ የውሮፓ ሁሉ ያውቃል። ከዚህም ሌላ በዚህ ደብዳቤ ላይ ያልተፃፈ በዚህ ውል
ውስጥ ያለ ብዙ ክፍል ፈርሶብናል። 4ኛም የኢጣሊያ ደጃዝማቾች ከእኔ ጋራ ሣይማከሩ ሣያስታውቁኝ በስሜን
በኩል ካሉት ሹማምንቶቼ ጋራ ለመዋዋል ሞከሩ። ስለዚህ ሁሉም ምክንያት ይህን ውል ሁለቱን ህዝብ ማፍቅሩ
ቀርቶ ዘወትር የጠብ ምንጭ መሆኑን ብናይ ደግሞ የኢጣሊያ መንግሥት በመጠንቀቅ ይህን ውል ያዙ እያሉ እኛን
ያስቸግራሉ። እነዚያ ግን እንኳን ተጠንቅቀው ውሉን ይይዙትና ውል ያለን አላስመሰሉትም። ይህን ሁሉ ብናይ
ውሉን ለማፍረስ ጨከንበት። ለነገሥታቱም ሁሉ አስታወቅን። ከየውሮፓም ፍርድ እንድናገኝ ገና ተስፋ አለን።
ለዚህም ነገር የከበሩ ንጉሠ ነገሥትን እናምንዎአለን ከኢጣሊያም መንግሥት ጋራ ከፍቅር በቀር ጦርነት
አለመፈለጋችንን በርግጥ እንነግርዎታለን ይመኑን። ነገር ግን ነፃነታችንን ለመጠበቅ ጨክነንበታልና ይህነንም ነፃነት
ለመጠበቅ ከብዙ ዘመን ዠምሮ እግዚአብሔር እንዲረዳዎ እኛንም ከእንግዲህ ወድህ እንዲረዱን አንጠረጥርዎም።

የኤውሮፓ ነገሥታት ሁሉ ባፍሪቃ መሬት መልካም ሥራትና ብልሃት እንዲገባ መፈለጋቸውን እናውቃለን። እኛም
ይህነን መልካም ሥራ ለማቅናት ባገራችን የመጡትን የዦግራፊያ መንገደኞች በሚገባ አጥን። የዮውሮፓ
ነጋዴዎችም አለሥጋት እንዲነግዱ መንገዱን አቀናን በብዙ ያረመኔ አገር የክርስቲያን ሃይማኖት እናሰፋለን ብለን
የወታደሮቻችንን ደም አፈሰሰንበት ከየውሮፓ ነገሥታት ጋራ ተዋውለን የምንወዳትን ሃይማኖት ጠላት ደርቡሽ
ለማጥፋት ተስፋ አድርጎ ነበር። በመንግሥታችን ሁሉ ብዙ ዘመን የኖረ ልማድ ትተን የባሪያን ንግድ
አስከልክለናል። ይህ ሁሉ ማድረጋችን የውሮፓ ላፍሪቃ ያሰበችውን መልካም ፈቃድ ለማስፈጸም ብለን ነው
አገራችንንም የመልካም ሥራት የትርፍ ጥቅም እንዲያገኝልን ነው። እስከዛሬ ድረስ የውሮፓን አምነን ወዳጅ
አድርገን የኖርነውን ከእንግዲህ ወዲህ የነፃነታችንንና የኑሯችን በየውሮፓ ጠላት እናግኝበትን ከእንዲህ ካለው አሳብ
እግዚአብሔር ያውጣንና ላገርዎ ደኅንነትና ለንጉሠ ነገሥት ጤና የምለምነውን ጸሎት እግዚአብሔር እንዲሰማኝ
ተስፋ አድርጌአለሁ።
በታኅሣሥ ባ፭ ቀን በአዲስ አበባ ከተማ ተጻፈ።
ባ፲፰፻፹፮ ዓመተ ምሕረት።
ምኒልክ ከየነገሥታቱን የሚደርሷቸው ደብዳቤዎች ሁሉ ለኢጣሊያ መንግሥት የሚያግዙና ኢትዮጵያ
በኢጣሊያ ሥር ትተዳደር እያሉ የሚመክሩዋቸው በመሆናቸው ተበሳጩ። ኤሮፓም ባንድነት ተባብሮ ኢትዮጵያን
ለመውጋት እንደሚነሳ ገባቸው። በዚህ ምክንያት “….በአገሬ በኢትዮጵያ የሚኖሩ ኢጣሊያኖች ሁሉ እየወጡ ካገሬ
ይሂዱ….” ብለው ለየመኳንንቶቻቸው ሁሉ አሳወቁ። የኢጣሊያ የውጭ ጉዳይ ሚኒስትርም “….ወደፊት
ማንኛውም የኢጣሊያ ሰው ወደአገሬ እንዳይመጣብኝ ይሁን….” ብለው በደብዳቤ ገለፁ።
የኢጣሊያ የውጭ ጉዳይ ሚኒስትር የዳግማዊ አጤ ምኒልክ ደብዳቤ እንደደረሰው ነገሩ በሙሉ መበላሸቱ
ስለገባው ስለዚህ ስለውጫሌ ውል እንዲነጋገር ዶክተር ትራቨርሲን ሁለት ሚሊዮን ጥይት ገፀ በረከት አስይዞ እንደ
ገና ወደ ኢትዮጵያ ላከው። አጤ ምኒልክም ከዶክተር ትራቨርሲ ጋር በተገናኙ ጊዜ “….እኔ በማናቸውም ቢሆን
ከኢጣሊያ መንግሥት ጋራ የጀመርሁት ወዳጅነት ለመተው አሳብ አልነበረኝም። እናተን ግን አሳባችሁ ሁሉ ለጠብ
እንጂ ለፍቅር አለመሆኑን ሥራችሁ ይመሰክራል።
“የሠራችሁትም አድራጐት መጀመሪያ ስለወሰን ነገር በውጫሌ ውል በ3ኛው ክፍል የተጻፈውን ከኮንት
አንቶኔሊ ጋር ተስማምተው ካደስነው በኋላ የታደሰውን ውል አፍርሳችሁ እስከ መረብና እስከ ሙና ድረስ በለሳም
መጥታችሁ ስንደቅ ዓላማችሁን አቆማችሁ።
“ሁለተኛም በዚያው በውጫሌ ውል በ17ኛው ክፍል የተጻፈውን እንለውጣለን ካላችሁ በኋላ ምክንያት
እያበዛችሁ ነገ ከነገ ወዲያ እያላችሁ እስካሁን አቆያችሁት።
“ሶስተኛም ከሁሉ የሚብስና የሚከፋ ነገር ጄኔራል ጋንዶልፊ እኔን ለማሳዘን ሲል ወደ መረብ ወጥቶ እኔ
ሳልሰማ ከራስ መንገሻ ጋራ የወዳጅነት ውል ተዋዋለ። ይህም የጠላትነት እንጂ የወዳጅነት ሥራ አለመሆኑን የታወቀ
ነው።….” በማለት ነገሩት። በመጨረሻውም “….ከኢጣሊያ አገር ድረስ ያመጣኸውን ጥይት አልቀበልም ብዬ
ብመልሰው ግርማዊ የኢጣሊያ ንጉሥ ወዳጅነታቸውን የጠላሁ መስሏቸው እንዲያዝኑብኝ ስል ተቀብያለሁ።
እግዚአብሔር ይስጥልኝ” ብለው አሰናበቱት።

በዚህ መሀል በ1887 ዓ.ም በጄኔራል ኦሬሮ የሚመራው የኢጣሊያ ጦር አድዋ ገብቶ አገሩን ያዘ።
አዲግራትና የመቀሌም መጋቢት 16 ቀን ተያዙ። እስከ አክሱም ዘልቆም ለሕዝቡ ልብስና ማባበያ በመስጠት
“ከምኒልክ አገዛዝ ነጻ ላወጣችሁ ነው” እያለ ይሰብክ ጀመር። አጤ ምኒልክም ይህን ነገር ወደ ኢጣሊያው ንጉሥ
ቢያስታውቁ ነገሩ የተፈፀመው በስህተት ነው የሚል የውሸት መልስ አገኙ። በስህተትም ቢሆን አገር መያዝ
እንደማይገባ የሚገልጽ ለሁለተኛ ጊዜ ለዋናው ጦር አዛዥ ለጄኔራል ባራቴየሪ ደብዳቤ ፃፉ።
ይድረስ ከጄኔራል ባራቲየሪ
በ፲፰፻፺፬ የተፃፈ ደብዳቤ ደረሰልኝ። እኔም በጥር ፳ ቀን በ፲፰፻፹፯ የላኩልህ ደብዳቤ ደርሶህ ይሆናል ብዬ
ተስፋ አለኝ። በዚህ ደብዳቤ እንዳየኸው ራስ መንገሻና እናንተ መዋጋታችሁ በመሳሳት እንደሆነ እወቀው። እኔ
ከጐረቤቶቼ ጋር በፍቅርና በሰላም መኖር እንድፈልግ በጣም ታውቃለህ። ነገር ግን አንተ በመዠመሪያ ተቀድመህ
ወተህ ከሰው ከተማ መግባትህ ጥቃት አይሆንምን። ራስ መንገሻ አጥፍቶ ተገኝቶ እንደሆነ ወደኔ መላክ ነበር እንጂ
ጦር ይዘህ አድዋ ድረስ መምጣት አይገባም ነበር። አሁንም በትግሬ መሬት ላሉት ለኔ ሹማምንቶች ለራስ መንገሻ
እንዲህ ያለ ጦርነት ሁለተኛ እንዳያነሱ ልኬአለሁኝ። ለንጉሥ ኡምቤርቶም ምጥዋ ያሉትን ሹማምንቶች ይዎጡልኝ
ብዬ ልኬባቸዋለሁ። አሁንም ይህን በመሳሳት የተደረገውን ጠብ በሥራት ለማስማማት አይቸግረንም በዬ ተስፋ
አለኝ።
በመጋቢት በ፭ ቀን ፲፰፻፹፯ ዓ.ም አዲስ አበባ ተፃፈ።
የምኒልክ ወዳጅና ረዳት የነበሩት የሩሲያው ንጉሠ ነገሥት ሞተው ስለነበረም ምኒልክ በኃዘን ላይ ኃዘን
ተጨመረባቸው። ወዲያውኑም ከአዲሱ የሩሲያ ንጉሠ ነገሥት የተላኩ መልክተኞች ወደ ኢትዮጵያ መጡ።
መልክተኞቹ ከአዲሱ ንጉሠ ነገሥት የተላኩትን መልክት አድርሰው ወደ አገራቸው በሚመለሱበት ጊዜ ዳግማዊ
ምኒልክ ለአዲሱ ለሩሲያ ንጉሠ ነገሥት የደረሰባቸውን በደል የሚዘረዝር ደብዳቤ ጥፈው ስጦታም ጨምረው
በፊታውራሪ ዳምጠው የሚመራ ቀኛዝማች ገነሜ መምህር ገብረ እግዚአብሔርና ሌሎችም ሰዎች ያሉበት
የመልክተኞች ቡድን ወደ ሞስኮ ላኩ። ምኒልክ አዲሱ የሩሲያ ንጉሠ ነገሥት የጻፉት ደብዳቤ የሚከተለው ነው።
ይድረስ ወደከበሩ ወደታፈሩ ከፍ ያሉ ቄሳር የመስኮብ ንጉሠ ነገሥት ዳግማዊ ኒኮላዎስ።
ሰላም ለርሶ ይሁን። የመስኰብ መንግሥትና የኢትዮጵያ መንግሥት በሃይማኖት በፍቅር ተስማምቶ የኖረ
መንግሥት ስለሆነ ከዚህ ቀደም በኢትዮጵያ መንግሥትና በኢጣሊያ መንግሥት የተደረገውን ውል መፍረሱን
ለከበሩ ላረፉት አባትዎ ልኬ ነበር። መላኬም የርስዎ መንግሥት የክርስቲያን ነፃነት እንዲወድ ባውቅ የኢትዮጵያን
መንግሥት ከጥንት የነበረ ራሱን የቻለ ባለነፃ መንግሥት መሆኑን ያውቃሉና ከኤሮፓ ነገሥታት ጋራ በፍቅር መኖር
እንጂ የማንም ጥግነት አልፈልግም ስል ላክሁ። እኔ እስካሁን ድረስ በመልካም ሥራትና በመልካም ሃይማኖት
እንደሚኖሩ የክርስቲያን ነገሥታት አገሬን እየጠበቅሁ አረመኔውን እያቀናሁ በሰላም በፍቅር ከኤሮፓ ነገሥታት ጋር
ልኑር ብል የኢጣሊያ መንግሥት እኔ ስዘምት እያሰለሉ በኋላዬ ብዙ ግፍ የሠሩብኝ ጀመር። ይህ የተደረገውን ግፍ
ለወዳጄ ለፈረንሲስ መንግሥት እንዳስታወቅሁ ለርሶም ለወዳጄ ማስታወቅ ይገባል ብዬ ላኩብዎ።
በግዛቴ በደቡብ በኩል ጉዳይ አግኝቶኝ ስዘምት አስቀድሞ የትግሬ ገዥ ራስ መንገሻ ከኢጣሊያ ጦር ጋር
ወደ ደርቡሽ ልዝመት ይፍቀዱልኝ ብሎ ቢልክብኝ ክርስቲያን ለመርዳት ከሆነ ብዬ እሺ አልኩት። የኢጣሊያ
ሹማምንት እንደሚሠሩብኝ ተንኮል ቢሆን ፈቃድ መስጠት አይገባኝም ነበር። እነዚያ ግን ከከተማ መራቄን
መዝመቴን በሰሙ ጊዜ አስከትተው አድዋን ትልቁን ከተማ ዘረፉት። ስለዚህ የክርቲያን ደም አለውል ፈሰሰ።

ፊትም አለውል በተያዘው አገሬ ለኤሮፓ ነገሥታት እያሰማሁ መኖሬን ሰምተውታል። ይህ የተደረገ ግፍ
በክርስቲያኖች በብልሃተኞች ሕዝብ መካከል የሚደረግ አይደለም።
የራስ መንገሻ ሠራዊት ግን ይህን ግፍ ባየ ጊዜ ያለመጠን ተቆጭቶ የማይታገድ ቢሆን ከኢጣሊያኖች ጦር
ጋራ ተዋጉ። ይህ ጦርነት እርግጥ መሆኑን ማወቄ ከዘመቻ ተመልሼ ከተማዬ ስገባ ከጄኔራል ባራቴየሪ የተላከ
ደብዳቤ ቢደርስልኝ ነው። በዚህ ደብዳቤ ጄኔራል ባራቴየሪ ይህ ነገር ካለመስማማትና ከመሳሳት የተነሣ ነገር ነው
እንጂ ኢጣሊያንና ኢትዮጵያን በጭርስ የሚያጠላ ነገር የለበትም እያለ የመካኛል። እኔ ግን እርቅና ሰላም
ስለወደድሁ ይህን የምክንያት ቃል በትእግስት እንደ እውነት ተቀበልኩ። ዳሩ ግን ያገሬን አንድነትና ነፃነት
ለመጉዳት ዘወትር የኢጣሊያ መንግሥት ሹሞች የሚሠሩትን የተንኮል ሥራ መርሳት አልችልም። ይህን ሁሉ
ለርስዎ ማሳየቴ ቅንነትዎንና ወዳጅነታችንን አይቼ የክርስቲያን ደም አለውል ፈሷል በቅንነትዎ ይመልከቱት።
እነዚህ ሰዎች በያለበት የሚሠሩብኝ የተንኮል ሥራ ከልክ ልፎ ድንገት ከጦርነት ያደረሰኝ እንደሆነ
የኢሮፓ ነገሥታት ሁሉ ይልቁንም ወዳጆቼ ሁሉ መዋጋቴ ስለ አባቶቼ ርስትና ስለ መንግሥቴ ነፃነት መሆኑን
እወቁት። ዳሩ ግን እኔም ከዚህ የምደርሰው የእርቅን ነገር ሁሉ ፈትኜ ሳበቃ ነው። እናንተም ስለ ክርስቲያኑ እርቅና
ሥራት ስለወዳጅነትም ፍቅር አግዙኝ። ፍርዳችሁን እንጠብቃለን።
በመጋቢት በ፭ ቀን በ፲፰፻፹፯ ዓ.ም አዲስ አበባ ተፃፈ።
ኢጣሊያኖች አድዋንና አክሱምን እንደያዙ ወዲያው እየገፉ አጋሜንና እንደርታን አምባላጌን ሁሉ ያዙ።
ምንም እንኳ በአገሪቱ ላይ አምስት ዓመት የቆየ ረሃብ የደረሰ ቢሆንም የንኑ ረሃብተኛ ሕዝብ ለማዝመት ምኒልክ
ቀጥሎ ያለውን የክተት አዋጅ አወጁ።
“እግዚአብሔር በቸርነቱ እስካሁን ጠላት አጥፍቶ አገር አስፍቶ አኖረኝ። እኔም እስካሁን በእግዚአብሔር
ቸርነት ገዛሁ። እንግዲህ ብሞትም ሞት የሁሉ ነውና ስለኔ ሞት አላዝንም። ደግሞ እግዚአብሔር አሳፍሮኝ
አያውቅም። እንግዲህም ያሳፍረኛል ብዬ አልጠራጠርም።
“አሁንም አገር የሚያጠፋ ሃይማኖት የሚለውጥ ጠላት እግዚአብሔር የወሰነልንን የባሕር በር አልፎ
መጥቷልና እኔም ያገሬን ከብት ማለቅ የሰዉን መድከም አይቼ እስካሁን ዝም ብለው ደግሞ እያልፈ እንደ ፍልፈል
መሬት ይቆፍር ጀመር።
“አሁን ግን በእግዚአብሔር ረዳትነት አገሬን አሳልፌ አልሰጠውም። ያገሬ ሰው ካሁን ቀደም የበደልሁህ
አይመስለኝም። አንተም እስካሁን አላስቀየምኸኝም። ጉልበት ያለህ በጉልበትህ እርዳኝ። ጉልበት የሌለህ ለልጅህ
ለምሽትህ ለሃይማኖትህ ስትል በሀዘን እርዳኝ። ወስልተህ የቀረህ ግን ኋላ ትጣላኛለህ። አልተውህም። ማርያምን
ለዚህ አማላጅ የለኝም። ዘመቻዬ በጥቅምት ነውና የሸዋ ሰው እስከ ጥቅምት እኩሌታ ድረስ ወረይሉ ላግኝህ”
በአዋጁ ላይ እንደምንመለከተው አጤ ምኒልክ ላገራቸው ለኢትዮጵያ አንድነትና ነፃነት ሲሉ በጦር ሜዳ
ለመሞትም ቢሆን ቁርጠኛ መሆናቸውን ያስረዳል። ሌላው ነገር ደግሞ የኢትዮጵያ የግዛት ወሰን በባሕር የተከለለ
እንደሆነም ይናገራል።

የአድዋ ጦርነት

“….በጥጋባቸው አድዋ ላይ ተዋግተው ድል ሆኑ። እኔ ግን በድንቁርናቸው ብዛት የእነዚያን ሁሉ
ክርስቲያን ደም በከንቱ መፍሰሱን እያየሁ ድል አረግኋቸው ብዬ ደስ አይለኝም….” ምኒልክ ለሙሴ ሽፍኔ
መጋቢት 23 ቀን 1888 ዓ.ም ከፃፉት ደብዳቤ።
“….ሃያ ሺህ ያህል ወታደሮች ያሉበት የኤሮፓ ጦር በአፍሪካ ሰዎች ለመጀመሪያ ጊዜ ተሸነፈ። በኔ
እምነት መሠረት በዘመናችን ታሪክ ውስጥ እንደ አድዋ ያለ ጦርነት የለም። በእልቂቱ በኩል 25.000 ሰዎች
በአንድ ቀን ጀምበር የሞቱበትና የቆሰሉበት ነው። ፖለቲካና ታሪክ አበቃ። በአፍሪካ ውስጥ ታላቅ የተወላጆች
ኃይል መነሳቱ ታወቀ። የአፍሪካ ተወላጆች ታሪክ ተለወጠ። ጥቁሩ ዓለም በኤሮፓውያን ላይ ሲያምፅና ሲያሸንፍ
የመጀመሪያው መሆኑ ነው። አበሾች አደገኛ ሕዝቦች መሆናቸው ከኦሪት ዘፍጥረት ጀምሮ ተጽፎላቸዋል። የኛ ዓለም
ገና ቶር እና ኦዲኦን በሚባሉ አማልክት ሲያመልክ በነበረበት ጊዜ አበሾች የክርስትና ሃይማኖት የተቀበሉ
ናቸው።…. አሁን የሁሉንም ፍላጐት አድዋ ዘጋው….” ቤርክሌይ።
ወደ አድዋ የዘመተው የኢትዮጵያ ጦር ብዛቱ በትክክል አይታወቅም። ብዙ ታሪክ ፀሐፊዎች የፃፉት
የተለያየ ቁጥር ነው። ቶኪ የተባለው ፀሐፊ የኢትዮጵያ ወታደር ከ70.000 እስከ 80.000 ይደርሳል ይልና ከነዚህ
ውስጥ ጠመንጃ ያላቸው 25.000 ሰዎች ናቸው ብሏል። አንቶኔሊ ደግሞ ከ110.000 እስከ 120.000 ነው ሲል
ባራቲየሪ እንደፃፈው ደግሞ ከ75.000 እስከ 80.000 ይደርሳል ብሏል። ኢልግ 150.000 ነው ሲል ዌልቤ ደግሞ
በምኒልክ ጥሪ የተሰበሰበው 200.000 ሰው ነው ይልና “ይህ ሠራዊት በሙሉ ከጦርነቱ ቦታ አልደረሰም። ሠራዊቱ
በከፊል ገና በጉዞ ላይ እንዳለ ጦርነቱ አለቀ” ይላል። ዌልዴ የተባለው ፀሐፊ ደግሞ 120.000 ኢትዮጵያውያን
በጦርነቱ ተካፍለዋል ሲል የምኒልክ መድፍ አስተኳሽ የነበረው ፈረንሣዊ ካፒቴን ክሎቼቴ 150.000 እንሆናለን
ሲል ጽፏል።
የኢትዮጵያ ወታደሮች አሰልጣኝ የነበረው ሊዮንቴፍ 107.000 ወታደሮች ነበሩ ይላል። በርከት ያሉ
ፀሀፊዎች የተስማሙበት የዘማቹ ዝርዝር ግን የሚከተለው ነው።
አጤ ምኒልክ

30.000

እግረኛ

12.000

ፈረሰኛ

እቴጌ ጣይቱ

3.000

“

6.000

“

ራስ መኰንን

15.000

“

ራስ መንገሻ ዮሐንስ

12.000

“

ራስ ሚካኤል

6.000

“

ራስ አሉላ

3.000

“

ራስ መንገሻ አቲከም

6.000

“

ራስ ወሌ

10.000

“

ራስ ወልደ ጊዮርጊስ

8.000

“

አዛዥ ወልደ ጣዲቅ

3.000

“

10.00

ደጃች ተሰማ ናደው

4.000

“

ራስ ዳርጌ ግራዝማች በንቲና ቀኛዝማች መኰንን 20.000 እግረኛ ወታደሮች አሰልፈ ነበር።
በኢጣሊያ በኩል የቅኝ ግዛት ወታደር ሳይጨምር 17.000 ኢጣሊያውያን ከ56 መድፎች ጋር ተሰልፈው
ነበር። በኢጣሊያ በኩል የተሰለፈው ወታደር እጅግ ዘመናዊ የሆነና የሰለጠነ ወታደር ነበር። የኢትዮጵያኑን ቁጥር
ያበዛው ግን የተከታዩ ጀሌ ጦር ብዛት ነው። ይህንንም ካፒቴን ሞልቴዶ የተባለ የዘመኑ የኢጣሊያ ጋዜጠኛና
መድፈኛ ከፃፈው ለመረዳት እንችላለን። የጋዜጠኛው መድፈኛ እንዲህ ይላል “….ከፓውሌቲ ጋራ ተገናኝተን
እንዳጫወተኝ የአበሾች ጦር ወረራ እንጂ ጦርነት አልነበረም። ሕዝቡ ከሁሉም ብሔረሰብ ተውጣጥቶ ቀርቧል።
የሚዋጋው ደግሞ ፈረሱ በቅሎው አህያው ሁሉ ባንድነት ከሰዎቹ ጋር ተደባልቆ በመሆኑ ግራ ገብቶን ነበር።
ጦርነቱ ከወታደሮች ጋር ብቻ አልገጠምንም። በጦርነቱ ውስጥ ሴቶች ሽማግሌዎች ሕፃናት ቄሶችና ቆማጦችም
ሳይቀሩ ወጉን ብሎኛል።….” ሲል ጽፏል።
በአድዋው ጦርነት ጊዜ በምኒልክ በኩል የነበሩት መድፎች ብዛት 42 ሲሆን እነዚህም የኢጣልያ ዘመናዊ
የተራራ መድፍ የማይወዳደሩ ነበሩ።
ዳግማዊ አጤ ምኒልክ ጥቅምት 2 ቀን 1888 ዓ.ም ሠራዊታቸውን አስከትለው ወደ ትግራይ ለመዝመት
ከአዲስ አበባ ጉዞ ጀመሩ። ጉዞው እንዴት ነበር? ፓውሌቲ እንዲህ ይላል። “….ሲጓዙ በደንብ ተመልክቻለሁ።
ዳገቱን ቁልቁለቱን ሲወርዱ ሽለቆውን ሞልተው ሲሄዱ እየተጯጯሁ ነው። ለውጊያ የሚሄዱ አይመስሉም። ሴቶች
ሽማግሌዎች አንካሶች ሕፃናት ቄሶች ቆማጣዎች ሁሉ ሳይቀሩ አብረው ባንድነት ይጓዛሉ። እኔ እንዳሰብኩት
ለጦርነት የሚሄዱ የጦር ወታደሮች አይመስሉም። ሕዝቡ በሙሉ ተነቅሎ ለወረራ የሚሔድ ይመስላል።….”
ብሏል።
ሞልቴዶ ደግሞ “….አህያው በቅሎው ፈረሱ ሰዉ ሁሉ ባንድነት ይጓዛል። መንገዱ ሲጠብ…. መንገድ
ይሠራሉ። ባንድ ጊዜ በግራ ወይም በቀኝ ይሠማሩና የጠበበውን መንገድ ይሠራሉ። ሠራዊቱ ባለፈበት መንገድ
እርጥብ የሣር ዘር እንኳ አይገኝም። ምክንያቱም በመቶ ሺ የሚቆጠር ረጋግጦ ስለሚያቦነው ነው። ዳገት ላይ
ሲደርሱ በመጠኑ እርምጃቸውን ቀንሰው ይጓዛሉ። ጉዞው እርምጃውን በሚቀንስበት ጊዜ አንዳንድ ጐበዝ ከመሀል
ብቅ ይልና ፈጥኖ ይራመዳል። በዚህ ጊዜ ሁሉም ያን ጐበዝ ተከትለው እርምጃቸውን ያፋጥናሉ። ያን ጊዜ ወደ
ኋላ የሚቀሩ እህያና በቅሎ ነጂዎች ናቸው።….የአህያና የበቅሎ አካሄድ ወደኋላ የሚያስቀረው የየተራራው ግራ ቀኝ
ድንጋይ ነው። ጉዞአቸው ከየተራራው ድንጋይ ጋር ግራና ቀኝ እየተጋጨ በመሆኑ ነው።
“….የንጉሡ ሠራዊት መንገድ ሰሪ ክፍል አለው። መንገድ ሰሪዎቹ ሲሰሩ አይቻለሁ። መንገድ ሠሪዎች
በሺህ የሚቆጠሩ ናቸው። መንገድ ሢሠሩ በጐራዴያቸው የዛፉን ቅርንጫፍ ይቆርጣሉ። ግማሹ በቆንጨራ
ቁጥቋጦውን ሁሉ እየቆረጠ ይጥላል። ግማሹ በማጭድ ሣሩን ያጭዳል። ግማሹ ድንጋይ እየተሸከመ ያነሳል። ግማሹ
ትንንሿን ተክል ሁሉ እንዳታደናቅፍ እየነቀለ ይጥላል።….አበሾች የሚጓዙት እንደ ደርቡሽ በለሊት ጨረቃ
ጠብቀው ሳይሆን ለሊቱን አርፈው አድረው ቀን ሲሆን ይጓዛሉ።….” ብሏል።
ቤርክሌይም ስለጉዞው ጽፏል። “….በሠራዊቱ መሀል አዝማሪዎችም አብረው ይዘምታሉ። በዚያ ሁሉ
ሁካታ አዝማሪዎቹ ዘማቹን እያጫወቱ ይሄዳሉ። አብሮአቸው የሚጓዘው ሠራዊትም ለአዝማሪዎቹ ግጥም
ይነግሩዋቸዋል። አዝማሪዎቹም የደከመውን በግጥም እያበረቱ ይጓዛሉ። ለምሳሌ ከሚገጥሙት ግጥም የሚከተለውን
እንመልከት።

ወንድሜ ራበህ ወይ? ወንድሜ ጠማህ ወይ
አዎን የናቴ ልጅ እርቦህ ጠምቶሃል።
ታዲያ የናቴ ልጅ አዳኝ ወፍ አይደለህም ወይ?
ግፋ ብረር ወደፊትህ ሂደህ ጠላትህን አትበላም ወይ?
ግፋ ወደፊት ከበዓሉ ቦታ ፈጥነህ ድረስ።
የምታርደውን ሥጋ የማቆራርጥልህ እኔ ነኝ።
ግፉ የናቴ ልጅ ውሃ ጠምቶሃል።
ጠጅ ብታጣ ደሜን እንድትጠጣ እሰጥሃለሁ። ግፋ። ይላሉ።….” ብሏል።
የአድዋ ጦርነት ከመጀመሩ በፊት ባራቲየሪ በእረፍት ሰበብ ከኤርትራ ወደ ኢጣሊያ ሄዶ ነበር። ካሜራ
ከሚባል ከተማ ሉልዮ (ሐምሌ) 26 ቀን 1895 ሲገባ ከፍ ያለ አቀባበል ተደረገለት። የከተማው ሕዝብ በሙሉ
ወጥቶ ተቀበለው። ገና ሳይዋጋ “ታላቁ ድል አድራጊው ጀግና” እያለ ሕዝቡ ጮኸለት። ባራቲየሪም ለሕዝቡ
ንግግር ሲያደርግ “….በቅርብ ቀን ምኒልክ በቀፎ ውስጥ አስሬ ሮማ አመጣዋለሁ….” ብሎ መናገሩን ኤሊትስ እና
ሮሲ ጽፈውታል።
የኢጣሊያ ሹማምንትና ሕዝብ ድል በማድረጉ ተማምኖ በየቦታው በሚፈነጭበት ጊዜ በአዲስ አበባ
ምኒልክ የሚሠሩትን ሲሰሩ ጣይቱ ደግሞ በየአገሩ ያለውን ሸክላ ሰሪ ሁሉ አሰባስበው የእንጀራ መጋገሪያ ምጣድ
የወጥ መሥሪያ ድርስት ሲያሰሩ መክረማቸውን ክሪስ ጽፋለች።
አጤ ምኒልክ ኢጣሊያን ለመውጋት ወደ ትግራይ ከመዝመታቸው በፊት አብዛኛው የኢትዮጵያ መኳንንት
በኢጣሊያ ሰላዮች ስብከት ተጠምዶ ነበር። አውግስቶ ሳልምቢኒ ጐጃም ውስጥ ተቀምጦ ንጉሥ ተክለ ሃይማኖት
ረዳትና አማካሪ በመምሰል ንጉሥ ተክለ ሃይማኖትን ከኢጣሊያ ጋር ቢያብሩ የኢጣሊያ መንግሥት ባላንጣቸውን
ምኒልክን ጥሎ እሳቸውን እንደሚያነግሳቸው እየነገረ ልባቸውን ይጐትት ነበር።
በትግራይ በኩል ጂያኮም ናሬቲ እና ሌሎችም በአጤ ዮሐንስ ጊዜ የዮሐንስ ቤተ መንግሥት ባለሟል
የነበሩትና የምኒልክ ባለሟል የነበረው አንቶኔሊ አጤ ዮሐንስንና ንጉሥ ምኒልክን ነገር እየጐነጐኑ ሲያጣሉ
እንደነበሩት ሁሉ ባሁኑም ዘመን አጤ ምኒልክ ዙፋኑን የያዙት በግፍ መሆኑን ለራስ መንገሻ በመንገር ራስ መንገሻ
ከኢጣሊያ ጋር ቢተባበሩ በግፍ የተወሰደባቸውን ዘውድ አስመልሰው በዮሐንስ ዙፋን ላይ እንደሚያስቀምጧቸው
ቃል በመግባት እስከ ማስከዳት ደርሰው ነበር።
በሐረርጌ የራስ መኰንን ወዳጅና የኢጣሊያ ሰላይ የነበረው ፌልተር ራስ መኰንን በኢጣሊያ ጉብኝታቸው
ጊዜ በኢጣሊያ አገር ስላዩት የጦር መሣሪያ ብዛትና ዘመናዊነት እያስረዳ ኢትዮጵያ ከኢጣሊያ ጋር ለመዋጋት
ይልቅ የኢጣሊያ ጥያቄ መቀበሉ የሚያዋጣ መሆኑን እየነገረ በመኰንን ልብ ውስጥ ፍርሐት ለመንዛት ሞክሯል።
እ.አ.አ. ፌብራዮ 3 ቀን 1895 ዓ.ም ጄኔራል ባራቴሪ ለኢጣሊያ የውጭ ጉዳይ ሚኒስቴር በፃፈው ደብዳቤ
“….ራሶች ሁሉ ተለያይተዋል። ሁሉም የሚሠራውና የሚያስበው የየግሉን ጉዳይ ብቻ ነው። የጐጃሙ ንጉሥ
ለምኒልክ የውስጥ ጠላት ነው። መንገሻ አሁንም በማንገራገር ላይ ነው። ራስ ሚካኤል ከኛ ጋራ እየተነጋገረ ነው።

መኰንንም

ጦርነቱ

እንዳይካሄድ

የተቃውሞ

ተንኰል

እየሠራ

ነው።

ጦርነቱ

ሺጀመርም

በንጉሥ

ላይ

ይሸፍታል።….” በማለት አሳውቋል። ባራቲየሪ ነገሩ እውነት ይምሰለው እንጂ አንድም ከልቡ ምኒልክን ወይም
አገርን የከዳ መኳንንት አልነበረም። ሁሉንም ነገር መኳንንቱ እየነገሩዋቸው ምኒልክ ሁሉንም ነገር ያውቃሉ።
ዋናው ምክንያት ሁሉም የኢጣሊያ ወዳጅ እየመሰለ ምስጢር ለማግኘት ነበር።
ለኢጣሊያ ሰላዮች ያልተበገሩት ራስ አሉላ ናቸው። ራስ አሉላ በዮሐንስም ጊዜ ቢሆን የኢጣሊያን ሰላዮች
በራሳቸው ሰላዮች እያስያዙ በማሰርና ካገር በማስወጣትም ይቀጡ ነበር። እንዲያውም ራስ አሉላ የኢጣሊያን ሰላዮች
ሲያስሩ አጤ ዮሐንስ በትእዛዝ ስለሚፈቷቸው ራስ አሉላ በዮሐንስ አድራጐት ይበሳጩ ነበር። ራስ አሉላ የሚይዙት
የሚያስሩት በትግራይ ውስጥ ያሉትን ሰላዮች ብቻ ሳይሆን በመላ ኢትዮጵያ ውስጥ ያሉትን ሁሉ እየለቀሙ ነበር።
አንድ ጊዜ በጐጃም በንጉሥ ተክለ ሃይማኖት ዘንድ ተወዳጅ የነበረውን የኢጣሊያ ሰላይ ሳሊምቢኒን ራስ አሉላ
ይዘው ሲያስሩት አጤ ዮሐንስ ፍታ ብለው ስላስፈቱዋቸው አሉላ ተበሳጭተው የራሳቸውን ግዛት ብቻ ወደ መጠበቁ
ተመለሱ። ቤርክሌይ እንደፃፈው በዚህ በአድዋ ጦርነት ዋዜማ ጊዜ አጤ ምኒልክና ራስ አሉላ ሲጫወቱ ራስ አሉላ
ለአጤ ምኒልክ “….ጃንሆይ እነኚህ ኢጣሊያኖች ዓይናቸው ታውሯል ልበል? እኔንም እኮ አባበሉኝ።….” ብለው
መናገራቸውን ጽፏል። ይህም ቢባል የኢጣሊያ ማባበል እየተቀበሉ ወደ ኢጣሊያ ለመሆን ያስቡም የሆኑም ነበሩ።
የእቴጌ ጣይቱ ወንድም ራስ ወሌና የላስታው ዋግሹም ቡሩ ከኢጣሊያ ጋር መነጋገራቸው ተደርሶባቸው
ራስ ወሌ የጣይቱ ወንድም በመሆናቸው ማስረጃ አልተገኘባቸውም በሚል ሲለቀቁ የላስታው ዋግሹም ብሩ ታሰሩ።
ኢጣሊያኖች የወሎውን ራስ ሚካኤልን “እንደገና ወደጥንት ሃይማኖትዎ ተመልሰው የእስላም ሃይማኖት ንጉሥ
ይሆናሉ” ብለው ሰለሰበኳቸው ወደ ኢጣሊያ ሊገቡ በቋፍ ነበሩ። የአውሳው ባላባት ከኢጣሊያ ጋር ከጐኑ
እንደሚሰለፍ ውል ተዋውሎ ስለነበር ምኒልክ ራስ ሚካኤል የአውሳውን ባላባት እንዲወጉ ቢያዟቸው አልወጋም
ብለው እምቢ አሉ። በካፒቴን ፔርሲኮ ባት ሼክጧላ በምኒልክ ጦር ከተደበደበ በኋላ አምልጦ ወደ ኢጣሊያኖች
ገብቶ አላጌ ላይ 350 ዘመናዊ ጠመንጃ በያዙ ወታደሮቹ የኢትዮጵያን ሠራዊት ወግቷል። አንዳንዶቹም ስዎች
የኢጣሊያን ገናናነት ለምኒልክ በመንገርና የኢጣሊያን ዘመናዊ መሣሪያ ለመግጠም ያለመቻሉን በሚያስተማምን
ማስረጃ እያቀረቡ ኢጣሊያ በሚለው መንገድ እንታረቅ ይሉ ነበር።
ይህን በመሰለው ግርግር ግራ የተጋቡት አጤ ምኒልክ መኳንንቱን ሰብስበው “….አንፍራ። እኔ እንደሆንሁ
መዝመቴን አልተውምና ስለኢጣሊያ ዘመናዊ መሣሪያና ገናናነት አትንገሩኝ። ኃይሌ የእግዚአብሔር ነውና
እጋጠማለሁ። ብትዘምቱም ብትቀሩም ሬሣዬን ከጦር ሜዳ ፈልጉት። ጠላትን በኋላ አስቀምጦ መዝመት አይቻልምና
በየግዛታችሁ ያሉትን ኢጣሊያኖች አባርሩ….” ብለው አዘዙ። ራስ መኰንንም ብዙዎቹን ኢጣሊያኖች ሲያስወጡ
ሰላይ የነበረውን ወዳጃቸውን ፌልተርን አስቀሩ። ይህም ሰው በአምባላጌው ጦርነት ጊዜ በሁለቱ ወገኖች መሐል
እየተመላለሰ ለኢጣሊያ ከፍ ያለ ሥራ ሠርቷል።
የኢጣሊያ ጦር አድዋን ይዞ በሰላም አለቅ በማለቱ ዳግማዊ አጤ ምኒልክ ሠራዊታቸውን አስከትተው ወደ
አድዋ ዘመቱ። አጤ ምኒልክ ወደ አድዋ ለመዝመት ገና በጉዞ አላይ እንዳሉ የአውሳው ባላባት መሐመድ አንፋሪ
ከኢጣሊያ ጐን ለመሰለፍ መወሰኑን ሰሙ። መሐመድ አንፋሪን ከወገኖቹ ከኢትዮጵያውያን አስከድቶ ወደ ኢጣሊያ
ሠራዊትነት ያስገባው የውጫሌን ውል ያጣመመው አንቶኔሊ ነው። አጤ ምኒልክ ይህንን በሰሙ ጊዜ ወደ ትግሬ
ሊዘምቱ የነበሩት ራስ ወልደ ጊዮርጊስና ደጃዝማች ተሰማ ካገራቸው መራቅ የተነሳ ወደ ኋላ ቀርተው ነበርና ወደ
አውሳ እንዲዘምቱ እንዲህ ብለው ላኩባቸው። “ከኔ ጋር ያለው ሠራዊት ብዙ ነው። ልክና መጠን የለውም።
እግዚአብሔር ካልተለየን በትግሬ በኩል ላለው ጦር ይበቃል። እናንተም ወደ አውሳ ዝመቱ” ብለው አዘዙዋቸው።
እነዚህም ሁለት መኳንንቶች ከአንኮበር አዛዥ ወልደ ጣዲቅን ጨምረው ወደ አውሳ ዘመቱ።

መሐመድ አንፋሪም ድል ሆኖ ሚስትና ልጆቹን ይዞ አመለጠ። እንዲህ መሳዩ አገር ከሃዲ ቢያናድድም
እንደ ደጃዝማች ጓንጉል ዘገየ አይነቱ ደግሞ ደስ የሚያሰኝ ታሪክ አለው። ደጃዝማች ጓንጉል ዘገየ በአጤ ምኒልክ
ላይ ሸፍተው ከምኒልክ ጭፍሮች ጋር በጦርነት የተፈታተኑ ሰው ናቸው። በዚህም በትግራይ ዘመቻ ጊዜ በምኒልክ
ላይ እንደ ሸፈቱና በረሃ እንደገቡ ናቸው። ምኒልክ ኅዳር 24 ቀን መርሳ ላይ ሠፍረው ሳሉ የደጃዝማች ጓንጉል
መልክተኛ ከአጤ ምኒልክ ዘንድ መጣ። መልክተኛውም “ጃንሆይ ከእርስዎ ተጣልቼ በረሃ ገብቻለሁ። አሁን ግን
ይማሩኝና መጥጬ ከእርስዎ ከጌታዬ ጋር ኖኜ ያገሬን ጠላት ልውጋ ብለዋል” ብሎ ተናገረ። አጤ ምኒልክም
ተደስተው “ይምጣ ምሬዋለሁ” ብለው ላኩ። ደጃዝማች ጓንጉልም መጥተው ካጤ ምኒልክ ጋር ተገናኙ።
ሠራዊቱም መኳንንቱም በእንደዚህ ያለ ጊዜ መጥቼ ከጌታዬ ጋር ልሙት በማለታቸው እጅግ ተደነቁ።

አምባላጌ
በፊታውራሪ ገበየሁ ተክሌ አበጋዝነት (አዝማችነት) የሚመራው የኢትዮጵያ ሠራዊት አምባላጌ ደረሰ።
ከራስ መንገሻና ከራስ አሉላ ጋራ ተጣልተው ለኢጣሊያ ገብተው የነበሩት ራስ ስብሀት 350 ዘመናዊ ጠመንጃ
ከኢጣሊያ ተቀብለው ፋላጋ ኮረብታ ላይ እንዲሆኑ የአምባላጌው ጦር አዛዥ ቶዜሊ አዞአቸው መሽገዋል። በመሀል
ፍለጋ ኮረብታ አጠገብ በካፒቴን ኤሴል የሚመራው ጦር አላጌ ላይ በመድፈኛ ጦር አዛዥ በካፒቴን ፔርሲኮ
የሚመራው የመድፍ ክፍልና ራሱ የጦሩ አዛዥ ቶዜሊ ተሰልፈዋል። ካፒቴን አንጌራ አራት መድፎች ያሉበትን
ጦሩን ይዞ በጐናቸው ሆነዋል። በስተቀኝ በመቶ አለቃ ቮልፒቺሊ የሚመራው ጦር በሱ ጐን ደግሞ ቶጉራ ኮረብታ
ላይ ከኢትዮጵያ ከድቶ ለኢጣሊያ የገባው ሼክ ጧላ 350 ዘመናዊ የኢጣሊያ ጦር ይዞ መሽጓል።
የኢትዮጵያ ጦር አምባአላጌ እንደደረሰ ራስ መኰንን (….ይሄ ነገር አይሆንም። እኔ ነገሩን በሰላም
ለመጨረስ በያዝኩበት ጊዜ የእናንተ ከዚህ መሰለፍ የእርቁን ድርድር ስለሚያበላሽ ወደኋላ ተመለሱ።….” ብለው
ኅዳር 26 ቀን ለቶዜሊ ደብዳቤ ላኩለት። ቶዜሊም “….ወደኋላ መመለሱ የማይታሰብ ነው። እስከ አሸንጌ ሐይቅ
ድረስ እጓዛለሁ። ከእናንተ በኩል አንድ ሰው ወደፊት አንድ እርምጃ ቢራመድ ግን ጦርነቱ መከፈቱን ይወቁት….”
ብሎ መለሰላቸው።
ኅዳር 28 ቀን 1888 ዓ.ም ከንጋቱ 12 ሰዓት ተኩል ሲሆን በኢጣሊያኖች ሠፈር “ጠላት ተንቀሳቀሰ"
የሚል ድምፅ ተሰማ። ቴኔንቲ (መቶ አለቃ) ማዜይ የሚያዘው ጦር ተኩስ ከፈተ። የኢትዮጵያም ጦር በስተግራ
ቡታ በሚባለው ኮረብታ በኩል ወደፊት ተጠጋ። በቡታ ኮረብታ በኩል የተጠጋውን በራስ ወሌ የሚመራውን
የኢትዮጵያን ጦር በራስ ስብሀትና በደጃች አሊ የሚመራው የኢጣሊያ ጦር አላራምድ አለው። በሌላም በኩል
በኢሴል እና በካኖቬቲ የሚመራው የኢጣሊያ ጦር በኃይል ይዋጋ ጀመር። የኢጣሊያ ጦር በመሸገው ምሽግ ውስጥ
ሆኖ የኢትዮጵያን ሠራዊት በኃይል ይዋጋው ጀመር። የኢጣሊያ ጦር በመሸገው ምሽግ ውስጥ ሆኖ የኢትዮጵያን
ሠራዊት በኃይል ይዋጋው እንጂ የኢትዮጵያ ጦር ከኢጣሊያ ምሽግ ድረስ እየሄደ ብዙ ጉዳት አደረሰ።
የኢትዮጵያ ጦር ለጠላት አመቺ እየሆነ ቢታኮስም ጦርነቱ በተጀመረ በሁለት ሰዓት ጊዜ ውስጥ ሁለት
የኢጣሊያ መኰንኖች ተገደሉ። በግራ በኩል የኢጣሊያ ጦር አዝማች የነበረው ሜዘይ ቆስሎ ወደቀ። የመጀመሪያዋ
ጥይት ከተተኮሰች ከሁለት ሰዓት ተኩል በኋላ ማለት ከጧቱ 3 ሰዓት ሲሆን ካፒቴን ሪቺ ጦሩን ወደፊት እንዲገፉና
መቶ አለቃ ማንፍሬዲኒ ደግሞ ያለውን መድፍ ሁሉ እንዲያስተኩስ ቶዜሊ አዘዘ።
ለአራት ሰዓት ሩብ ጉዳይ ሲሆን የራስ መንገሻና የራስ አሉላ ሠራዊት ቮልፔቼሊ ባለበት በኩል እየገፋ
ተጠጋ። የግንባር ጦሩ አዛዥ ቮልፔቼሊም “….በኛ በኩል ጠላት ገፍቷል። ያሉት መድፎችም በቂ ስላልሆኑ

ተጨማሪ መድፍ በኛ አቅጣጫ የመጣውን ጠላት ይደብድብልን….” በማለት ጠቅላይ የአምባ አላጌን ጦር አዛዥ
ቶዜሊን ጠየቀ። በጠየቀው መሠረት በፔርሲኮ እና በአንጌራ የሚመሩት መድፈኛ ብርጌዶች ታዘው አራት ሰዓት
ሲሆን በኢትዮጵያ ሠራዊት ላይ በሩቅ የመድፍ ጥይት ያዘንቡበት ጀመር። ምሽግም ሆነ ዘመናዊ የጦር ትምህርት
የሌለው የኢትዮጵያ ወታደር ባለ ምሽጐቹን ኢጣሊያኖች ከምሽጋቸው ድረስ እየሄደ ባለው አሮጌ ጠመንጃ ጥይት
ይቆላው ጀመር።
ኢጣሊያኖች የሚቆስሉባቸው ሰዎች ወደ መቀሌ ማጓዝ ጀመሩ። ቆስለው ወደ መቀሌ ከተወሰዱት ውስጥ
አንዱ በጉይዶ ሞልቲዶ ሥር ያለው የጥቁር ጦር አዛዥ የነበረው አሊ ነጋ መቀሌ እንደደረሰ “….ጦርነቱ ዋጋ
ያለው አይመስለኝም። መድፎቻችን ያለማቋረጥ ይተኮሳሉ። በየጊዜው በአንድ አካባቢ ብቻ ቢያንስ አራት አራት
የመድፍ ጥይቶች ይወድቃሉ።….ጠላቶቻችን ሲወድቁም ሲሞቱም ሲቆስሉም እናያለን….ግን ብዛታቸው ሳይቀነስ
እንዳሉ ሆነው ወደ ፊት በመግፋት ይመጡብናል። እጅግ በጣም ብዙ ናቸው። በዚህ ሁኔታ ጦርነቱን ያለመቀጠሉ
የተሻለ ነው።….የጠላት ጦር ከግራ እስከ ቀኝ እንደቀለበት ከቦናል።….” ብሎ ተናገረ።
ከዚህ በኋላ ደጀን የነበረው የአርሞንዲ ጦር ወደፊት እንዲሄድና በአሸጋጋሪ በመድፍ የኢትዮጵያን ሠራዊት
እንዲደበድብ ታዘዘ። ከቀኑ አምስት ሰዓት በኋላ ያለው ጊዜ ለኢጣሊያ ሠራዊት እልቂትና የቶዜሊ የጭንቀት ጊዜ
ነበር። የጨነቀው ቶዜሊ የአርሞንዲ መድረስ ስለዘገየበት ሌተና ባዛኒን ልኮ አርሞንዲ ቶሎ እንዲደርስለት ተደረገ።
ያልተነካው የአርሞንዲ ትኩስ ሠራዊትም 6 ሰዓት ተኩል ሲሆን ደርሶ የኢትዮጵያን ሠራዊት በተጨማሪ መድፍ
መደብደብ ሲጀመር የኢጣሊያ ሠራዊት ትንፋሹ መለስ አለ። የራስ አሉላ ጦር ግን አልበገር ብሎ ሼክ ጧላን
ደምስሶ የሼክ ጧላን ምሽግ ያዘ። የሼክ ጧላ ምሽግ በመያዙም የኢጣሊያኖች ሥቃይ እየበዛ ሄደ። ወደ መቀሌ
የመሸሻ መንገዳቸውም ተዘጋ።
ማንፍረንዲኒ መድፎቹን በአሸጋጋሪ እየተኮሰ ሽፋን እንዲሰጥ ተደርጎ ኢጣሊያ ከአምባላጌ ወደ መቀሌ
መጓዙን ጀመረ። ዕቃ የተጨኑ በቅሎዎች የቆሰሉ ሰዎች ሁሉ ከያሉበት ኮረብታ በእንፉቅቅ እየወረዱ በካፒቴን
ብሩዚ እና በማንፍሬዲን የተኩስ ከለላ መሀል እየሾለኩ ወደ መቀሌ ይጓዙ ጀመር። ኢትዮጵያውያኖቹም
የሚሸሸውን ሠራዊት እየተከታተሉ ይፈጁት ጀመር። በዚህ የጭንቅ ጊዜ ኢጣሊያኖቹ አንዲት መንገድ ብቻ ክፍት
ሆና በማግኘታቸው ቁስለኛውም ፈረሱም በቅሎውም ጤነኛውም በዚያች መንገድ እየተተረማመሰና እየተጋፋ ሲሸሽ
ለኢትዮጵያውያኖቹ ማነጣጠር የሚያስፈልገው ጦርነት ሆነላቸው። ሞልቴዶ “….ራስ አሉላ እንዳያመልጥህ እያሉ
በማዘዛቸው ብዙ የጭነት እንስሳትና ሰዎች አለቁ።….” ብሎ ሲፅፍ ቤርክሌይ ደግሞ “ከአምባላጌ እስከ መቀሌ
ርቀቱ 35 ማይል ይሆናል። የሚሸሸው የኢጣሊያ ሠራዊት መሄጃ መንገድ እያጣ መቀሌ የደረሰው ከስድስት ቀን
ጉዞ በኋላ ነው።….” ብሏል።
የኢጣሊያ ሠራዊት ሽሽት እንዴት ነበር? የኢጣሊያኑ ጋዜጠኛ መድፈኛ ከነበረው ሞልቴዶ ከፃፈው
መጽሐፍ

ጥቂት

እንስማ

“….መሐመድ

የሚባለው

ሱማሌው

ወታደራችን

ሲያጫውተኝ….ጦርነቱ

ተጀመረ።….ተኩስ እሰማለሁ። ግን የማየው ነገር የለም። ወጥቤት ነኝና ቁርስ ለማዘጋጀት ተነስቼ ጉድ ጉድ ስል
አምስት ሰዓት ሲሆን መቶ ዓለቃ እስካላ በበቅሎ ተቀምጦ መጣ። ምን ታደርጋለህ? አለኝ።….ምግብ አዘጋጃለሁ
አልኩት። ተወው ዛሬ ምግብ አንበላም። ሁሉን ነገር እዚያው ተወውና በቅሎ ጭነው ከሚሄዱት ሰዎች ጋር ተገናኝ
አለኝ።….ተደባልቄ ስንጓዝ ካንድ ሰርጥ ገባን። እዚያም አበሾቹ በጥይት ተቀበሉን። በየድንጋዩ ኋላ አበሾቹ
ተደበቀው ኖርዋል። ከበላያችን ይተኩሳሉ ከፊታችንም ይተኩሳሉ ከጐናችንም ይተኩሳሉ። መድረሻ አሳጡን። በዚያ
ላይ ደግሞ የሚሸሸው የኛ ወታደር ይጋፋናል።….በቅሎዎች እየረጋገጡን ያልፋሉ። ይጋፋሉ። በግራም በቀኝም
ሬሣና ቁስለኛ ብቻ ተከምሯል። የቆሰሉት ሰዎቻችን እርዱን እርዱን ይላሉ። የሚሰማቸው የለም። በየትም ቦታ

በየትም አበሾች እየተከታተሉ ይተኩሱብናል። በነሱም ላይ ቢሆን የኛ መድፍ ይተኮስባቸዋል። የኛ መድፍ ተኳሾች
ከኔ ጋር ሲሸሹ ሳይ ጊዜ ተስፋ ቆረጥሁ። መንገዱን ተውኩና ጫካ ውስጥ ገባሁ። አንድ ቦታም ተደብቄ ራሴን
አዳንሁ።….በጉዞዬ ላይ የኛን መኰንኖች አላየሁም። አሁን ከዚህ ከሌሉ ሁሉም ሞተዋል ማለት ነው….አለኝ….”
ብሏል።
ሞልቴዶ በመጽሐፉ ካወጣቸው የአምባላጌ ታሪኮ ሌላው ደግሞ እንዲህ ይላል “….ከመቀሌ ምሽጋችን
ውስጥ እንዳለሁ አንድ የቆሰለ ወታደር መጣ። እሱም

“ሰላም ሌቴናቴ….አበሾቹ ደርሰዋል። እዚህ እኋላዬ

ናቸው።….የአራተኛው ባታሊዮን ወታደሮች በሙሉ ተገደሉ።…. ሁሉ ሞቱ። አለኝ….የዚህን ጊዜ ይህን የሰሙ
በምሽጋችን ውስጥ የነበሩ የወታደር ሚስቶች በሙሉ ተሰበሰቡ። ጠጉራቸውን ነጩ በእግራቸው መሬቱን
ይደበድባሉ። እየጮሁም ማልቀስ

ጀመሩ። ሚስቶችም

እህቶችም ባንድነት

ሆነው ለሞቱት

ባሎቻቸውና

ወንድሞቻቸው ያለቅሱ ጀመር።….የእነሱም ጩኸትና ለቅሶ እኔንም እምባዬን አመጣብኝ።….በተለይ ባሎቻቸው
የሞቱባችው የሱዳን ሴቶች የበለጠ አዘኑ። ጩኸታቸውም ከሌሎቹ የበለጠ ነበር። የአበሻ ሴቶች የባሎቻቸውን
ጠርቡሽ (ባርኔጣ) ራሳቸውን ላይ እያደረጉ ያለቅሳሉ….” ብሏል።
ሊብሮ ቤርዴ ወይም አረንጓዴ መጽሐፍ የኢጣሊያ መንግሥት ብዙ ሪፒርቶች አውጥቷል። በማንፍሬዲኒ
ውስጥ መድፍ ተኳሽ የነበረ አንድ ብሉቅባሽ ስለ አምባላጌው ጦርነት የተናገረው ቃልም ከዚያው ውስጥ ታትሞ
ወጥቷል። በሉቅባሹ እንዲህ ይላል “….ቶዜሊን አይቼዋለሁ። ከኛ ጋር ይሸሽ ነበር። ከጥይት ያስጥለው ይመስል
እጁን ለመክላከያ ራሱ ላይ አድርጐ ቀስ እያለ በዚያች ጠባብ መንገድ ሲያልፍ አይቼዋለሁ።….አብረውት ከነበሩት
መኰንኖችም መሀል አንጌራ ፔርሲኮ ቦድፊሮ ፒጄላ እና ሌሎች ታማኝ መኰንኖችም አብረውት ይሸሹ
ነበር።….ተኩሱ ግን ይተኮስባቸዋል። መጀመሪያ አንጌራ ወደቀ። ቀጥሎም ፔርሲኮ ወደቀ። እንደምንም ከዚያም
ጭንቀት ወጥተን አንጣሎ መንገድ መንገድ ስንደርስ ቶዜሊ ቦድሬሮን ጠራና እባክህ የምትችል ከሆነ አርሞንዲ የት
እንደደረሰ ፈልገው አለው። ቦድሬሮም ሰምቶ እንዳልሰማ ነፍሱን ለማዳን ወደፊት ጉዞውን ቀጠለ።….አሁን ያሉት
ቤት ማርያም ናቸው። ቶዜሊ በጣም ደክሞ ምንም መነቃነቅ አይችልም። ቦድሬሮም አልታዘዝ ብሏል። ቶዜሊን
ትሄድ እንደሆነ ተነስ እንሂድ ብለው ቶዜሊ ሲመልስ ከዚህ ቦታ አንድ እርምጃ መራመድ አልችልም። ከእንግዲህ
ዓይነቱ ጉዞ መሞቴን እመርጣለሁ ዞር በልልኝ አበሾቹ መጥተው ይግደሉኝ ብሎ ግንባሩን ለአበሾቹ መነጣጠሪያ
አመቻችቶ ተቀመጠ….” ይላል። አንዳንድ ፀሐፊዎች ቶዜሊ በዚያች ቦታ ተገደለ ሲሉ አንዳንዶቹ ደግሞ ከሌላ
ቦታ ይላሉ።
የአምባላጌው ጦርነት ተፈፀመ። በአምባላጌው ጦርነት 1300 የኢጣሊያ ጥቁር ወታደር ሃያ የጦር መኮንኖች
መገደላቸውን ራሳቸው ኢጣሊያኖቹ አምነዋል። አምባላጌ መሽጐ የነበረው ጠቅላላው የኢጣሊያ ጦር ተበታትኖ
ከሞት የተረፈው ከ15 ቀናት በኋላ መቀሌ ላይ ተሰበሰበ። መቀሌ ላይ ከተሰበሰበው መሀልም “….አንዳንዱ በሰይፍ
ራሱ የተገመሰ ትከሻው የተቆረጠ ነው። አንዳንዱ በጥይት የቆሰለ ነው። እንደ እነኚህ ዓይነቶቹ ተርፈዋል የሚባል
ከሆነ ከጠቅላላዎቹ መድፈኞች የተረፉት 35 ሰዎች ብቻ ናቸው። በቶዜሊ ሥር ይመራ ከነበረው ከ4ኛው ብርጌድ
579 ሰዎች ብቻ ሕይወታቸውን አድነዋል። ከእነኚህም ውስጥ ሃያዎቹ ቁስለኞች ናቸው። ሲዘምቱ ግን ከሺህ በላይ
ነበሩ።….ከአበሾቹም ቢሆን 3000 ያህል ሰዎች እንደሞቱ ይገመታል።….” ሲል ቤርክሌይ ጽፏል።
የአምባላጌ ጦርነት በተፈፀመ ጊዜ ምኒልክ ገና በጉዞ ላይ ስለነበሩ ጉሊማ ላይ ሠፍረው ነበር። “….አላጌ
ከጦሩ ሜዳ የነበረ የራስ መንገሻ መልእክተኛ ደብዳቤ ይዞ መጣ።….መልእክተኛውም ደብዳቤውን ይዞ ወደ ንጉሠ
ነገሥቱ ድንኳን ውስጥ ገባ። ወሬውንም ተናገረ። ቃሉም ይህ ነው።….ሰዉ የመድፉንም የነፍጡንም ተኩስ ቁም
ነገር አላለውም። እጅ ለጅ ተያይዘው ወጥቶ እፁብ ድንቅ ተብሎ የተመሰገነ ውጊያ ተዋግቶ ድል አድርጐ ፈጀው።

ፊታውራሪ ገበየሁ ግን ታሞ ሰንበቶ ነበርና በበቅሎ ተቀምጦ መሣሪያ ሳይዝ ዘንግ ብቻ ይዞ አይዞህ እይርም
ያለቀብህ በጐራዴ በለው እያለ ሲያዋጋ ዋለ….። ለጦሩም ሹም ሆኖ የመጣው ማጆር ቶዞሊ የሚባለው የኢጣሊያ
ሹም ከዚያው ከጦሩ ላይ ሞተ። እሱ ግን እሸሻለሁ ብሎ መንገድ ጀምሮ ነበር። የኢትዮጵያ ሰው ፈጣን ነውና
ለማምለጥ አልተቻለውም ብሎ መልእክተኛው ይህን ቃል ተናገረ።….” በማለት ጸሐፌ ትእዛዝ ገብረ ሥላሴ
ጽፈዋል።
ከዚህ ላይ አንድ ነገር ለመጨመር የአድዋ ጦርነት የተካሄደው በገናና በሁዳዴ ጾም ጊዜ ነው። ክርስቲያኑ
ዘማች በዚያን ጊዜ እንደነበረው አጿጿም ራቱን በልቶ እስከ ሚቀጥለው ጀምበር መጥለቅ ድረስ ምንም
አይቀምስም። ውሃ እንኳን አይጠጣም ነበር። ይህን የተገነዘቡት አጤ ምኒልክ ጳጳሱን አቡነ ማቴዎስን “….ጦርነት
ላይ መሆናችንን ያውቃሉ። ሠራዊቱ በጦርነቱም በጦሙም ተደራራቢ ጉዳት እንዳይደርስበት ያገኘውን እየበላ
እንዲዋጋ ይፍቱት። ቢያስፈልግ ከጦርነት መልስ ይጾማል።….” ቢሏቸው አቡኑ ግብፃዊ ነበሩና የኢትዮጵያ ጉዳይ
ጉዳያችን ስላልሆነ “አልፈታም” ብለው እምቢ አሉ። ምኒልክም በዚህ አዝነው “እግዚአብሔር የየዋህ አምላክ
ይርዳው” አሏቸው። እቡኑ ድል ካደረገው ጋር ነዋሪ በመሆናቸው ያበለዚያም በክቡር ወደ አገራቸው የሚመለሱ
ስለሆኑ የኢትዮጵያ ውድቀትም ሆነ እድገት ለእሳቸው የሚያመጣው ለውጥ አልነበረም። ደግሞ በጦርነቱ ጊዜ
ሕዝቡ እንዳይጾም የሚታወጅለት አዲስ ነገር ሳይሆን የተለመደ ነበር። ለምሳሌ ግራኝ መሐመድ የተነሣ ጊዜ አጤ
ገላውዲዎስ ሲዋጉ ጊዜው የሁዳዴ ጦም ስለነበረ ጦሙ በአዋጅ ተሽሯል።

የመቀሌው ምሽግ
ከአምባላጌ ጦርነት የተረፈው የኢጣሊያ ሠራዊት ወደ መቀሌ እየሸሸ መቀሌ ምሽግ ውስጥ ታጐረ።
መታጐርም ብቻ ሣይሆን የመቀሌው ምሽግ ተጠናክሮ በመታዘዙ ኢጣሊያኖች ከአምባላጌው ውድቀታቸው በ3ኛው
ቀን የመቀሌን ምሽግ አጠናክረው መሥራት ጀመሩ። የመቀሌው ምሽግ አሠራር እንዲህ ነበር። በደቡብ በኩል 3
ሜትር ሥፋት ያለው ግንብ እየሆነ ተገነባ። ምሽጉ ዙርያ ክቡን ካለው ጥብቅ አጥር ሌላ ከግንቡ 30 ሜትር ያህል
ራቅ ብሎ በጣም የሾሉ እንጨቶች በምሽጉ ዙሪያ በብዛት ተተክሉ። ካንዱ ሹል እንጨት እስከ አንዱ ሹል
እንጨት ያለው ርቀትም 20 ሣንቲ ሜትር ያህል ነበር። እነኚያ ሹል እንጨቶች ከመሬት በላይ ያላቸው ከፍታ 30
ሣንቲ ሜትር ነው። እንዲህ ሆኖ መተከሉም ምንም ነገር እንዳያልፍ ተብሎ ለመከላከል ነው። ቲኒንቴ (መቶ አለቃ)
ሉቺዮ እና ቲኒንቲ ፓኡሌቴ እንደተናገሩት።….በእነዚያ ሹል እንጨቶች መሀል ማለፍ የሚቻለው ቀስ ብሎ እግሩን
እያሰላ በዘዴ የሚረግጥ ሰው ብቻ ነው። እንዲህ አድርጐ እንዳያልፍ ደግሞ እኛ ከፊት ለፊቱ እንተኩስበታለን።
አደናቅፎት እንኳ በእነኛ ሹል እንጨቶች መሀል ከወደቀ ተመልሶ መነሳት አይችልም። እጅግ በጣም ጠብቀው
ከመሬት ውስጥ ተመልሶ መነሳት አይችልም። እጅግ በጣም ጠብቀው ከመሬት ውስጥ የተተከሉ በመሆናቸውም
ማንም እንደፈለገው ሊነቅላቸው አይችልም።….” ብለዋል።
የመቀሌው የኢጣሊያኖች ምሽግ ከውስጥ 3 ሜትር ስፋት ባለው ግንብ ታጥሮ ከግንቡ በ30 ሜትር ስፋት
በብዛት በተተከሉት በእነኛ ሹል እንቸቶች ብቻ ተደራጅቶ አላበቃም። ከሹል እንጨቶቹ አልፎ ደግሞ እሾካማ ሽቦ
እየተድበለበለ በምሽጉ ዙርያ እየተተከለ ተከምሯል። እንኳን ሰው ወፍ አትሾልከውም። ይህ ሁሉ የምሽግ አመሻሸግ
በወታደሮች ዘንድ ያለ ነው። የዚያን ጊዜዎቹ የመቀሌ ኢጣሊያኖች ግን ዘደ ፈትረው ነበር።
ኢጣሊያኖች አምባላጌ ምሽጋቸው ላይ ጉድ የሆኑት ኢትዮጵያ ሠራዊት እምሽጉ ድረስ እየገባ በመዋጋቱ
ነበር። የኢትዮጵያ ሠራዊ ለእግሩ ጫማ እንደሌለው ኢጣሊያኖች ያውቃሉ። የግራር እሺሃማ አጥር ሲያጋጥመው
ጋሻውን አንጥፎ እንደሚያልፈው ያውቃሉ። ለዚህ ነው ሽቦውን ጋሻውን አንጥፎ ቢያልፍ እነኚያ ሹል እንጨቶች

እየዘነጠሉ ያስቀሩታል ተብሎ የተተከሉት። ከግንብ አልፎ ሹል እንጨት ከሹል እንቸቶች አልፎ ባለ እሾሃማ ሽቦ
እየተድበለበለ ከተደረገ በኋላ አሁንም ኢጣሊያኖቹ ፍርሐቱ ስላልለቀቃቸው ከሽቦው ውጭ ደግሞ ጠርሙስ
እየተሰበረ እንዲነሰነስ ተደረገ። ምንክያቱም የኢትዮጵያ ሠራዊት ለእግሩ ጫማ ስለሌለው እየወጋና እየቆረጠው
እንዲያስቀረው ነው። ቤርክሌይ እንደ ጻፈው “….ኢጣሊያኖቹ በዙ መቶ የሚቆጠሩ ፋሽኮና ጠርሙሶች እየሰበሩና
እያሾሉ ደረደሩ። የኢጣሊያ መኰንኖች አዲስ ነገር መፈልሰፋቸው ነው። በኔ ግምት ትልቅ ስህተት ነው። በነኚያ
ሁሉ ፋሽኮና ጠርሙሾች ውሃ ሞልተው ቢይዙባቸው ይሻል ነበር። በመጨረሻዎቹ 11 ቀናት ለአንድ ወታደር
የተሰጠው የውሃ ራሽን በቀን ግማሽ ሊትር ውሃ ነበር። በዚህ ግምት አንድ ጠርሙስ ውሃ ለአንድ ወታደር ለሁለት
ቀን ይሆነው ነበር።….” ብሏል።
ጋሊያኖ ለመድፈኛው አዛዥ ለሞልቴዶ ትእዛዝ ሰጠው። ትእዛዙም “….ምሽጉን ዙርያውን ፈንጂ
ጥመድበት። የምትጠምደውም ፈንጂ ከመሣሪያ ግምጃ ቤት ዋሻችን ጋር የተያያዘ ይሁን። የማስጠነቅቅህ ነገር
አበሾቹ ምሽጋችንን ሰብረው ለመግባት ቢሞክሩና ከምሽጋችን ቢገቡ የመጀመሪያ ሥራህ ፈንጂዎቹን በሙሉ
ማፈንዳት ነው።….” አለው። ይህን የጥብቅ ጦር አዛዡን የጋሊያኖን ትእዛዝ የሰሙ የኢጣሊያ መኰንኖች
“….ፈንጂው ሲፈንዳ እንዴት እንሆናለ?” ቢሉት ጋሊያኖ ሲመልስ “በመጨረሻ ጊዜ ሁላችንም ባንድነት በአየር
ላይ እንንሳፈፋለን” አላቸው።
ከታህሳስ 5 ጀምሮ እስከ ታህሳስ 10 ቀን አገር ወደዱ የትግራይ ሕዝብ ሳይታዘዝ በራሱ ፈቃድ እየወጣ
በኢጣሊያኖቹ ላይ ሲተኩስ ከረመ። ታላቅ ጉዳት ግን አላደረሰም። እዚያ ምሽግ ውስጥ ምን ጉዳት ይደርሳል?
በዚህ መሀል ታህሳስ 4 ቀን ከራስ መኰንን የተፃፈ ደብዳቤ ኢጣሊያኖቹ ደረሳቸው። ደብዳቤውም ራስ
መኰንን ወደ አዲግራት መዝለቃቸውን የሚነግር ነበር። በዚህ መሠረት ታህሳስ 7 ቀን የኢጣሊያ ታማኝ መኰንኖች
ወደራስ መኰንን ሄደው እንዲነጋገሩ ተወሰነ። በዚያ በመቀሌ ምሽግ ውስጥ ያሉት መኰንኖች ወጣቶች በመሆናቸው
ነገር ያደፈርሳሉ ተብለው ስለተፈሩ ይሻላል የተባለው ቲኔንቲ ፓርቲኒ ወደ ራስ መኰንን ተላከ። በራስ መኰንን
ዘንድም መልካም አቀባበል ከተደረገለት በኋላ በአምባላጌው ጦርነት ቆስሎ ከተማረከው ከመድፈኛው አዛዥ እካስካላ
ጋር እንዲያድር ተደረገ። በዚያም ለሊት አስካላና ፓርቲኒ በኢትዮጵያ ላይ ሲመክሩና ሲጠነስሱ አድረው በማግስቱ
ፓርቲኒ ከአስካላ የተደረገውን ብዙ ምስጢር ይዞ ወደ ወገኖቹ ሄደ። ፓርቲኒ የአስካላን ታሪክ ለአለቆቹ ከነገረ በኋላ
የሚጣራ ነገር ስላለ ፓርቲኒ ለአስካላ ልብስና መድኃኒት እቀብላለሁ ብሎ ተመለሰ። ራስ መኰንንም በደስታ
ተቀብለው እንዲሰጥ አደረጉት። አስካላም በምሥ ጢር ለቀረበለት ጥያቄ አስፈላጊውን መልስ ለፓርቲኒ ነግሮ ወደ
ወገኖቹ ላከ።
የመቀሌው ጦርነት ታህሳስ 18 ቀን ተጀመረ። ጦርነቱን የጀመረው የኢጣሊያ የመቀሌ ምሽግ የመድፈኛ
ክፍል አዛዥ የሆነው ቴኔንቲ ሞልቴዶ የመጀመሪያውን መድፍ በማስተኮስ ነው። ተኩሱ ሲጋጋል የኢትዮጵያ
ሠራዊት በብዛት ሆኖ ወደፊት ተጠጋ። እንዳየሱስ ኮረብታ ላይ ያለው የኢጣሊያ ጦር በኢትዮጵያ ሠራዊት ላይ
መድፉን አርከፈከፈበት። ፈረሰኛውና እግረኛው የኢትዮጵያ ጦር ወደ ምሽጉ በሩጫ ሲጠጋ ምሽግ ውስጥ ያሉት
የኢጣሊያ ወታደሮች በመትረየስ ጥይት ይቀበሉት ጀመር። የኢትዮጵያ ሠራዊት ምንም ማድረግ አልቻለም። እስከ
ታህሳስ 29 ቀን ድረስ ከባድ ትግል ቢያደርግም ከእልቂት በስተቀር ውጤት የለም። ይህ ሁሉ ሲሆን ምኒልክ ገና
በጉዞ ላይ ናቸው። ታህሳስ 29 ቀን ምኒልክ መቀሌ ደረሱ። ምኒልክና እቴጌ ጣይቱ መቀሌ እንደደረሱ ጣይቱ
የቀደሙትን መኳንንት እነ ራስ መኰንን ሰብስበው “….ይህ ነው ለአቀባበል ያዘጋጃችሁልን ግብር? አንድ
የኢጣሊያ ሹም እናንተን ሁሉ ንቆ እንዲህ እስቲመሽግ ድረስ ዝም ብላችሁ መቆየታችሁ አፈርኩባችሁ።….”

አሏቸው። ከዚህ በኋላ ራስ መኰንን “….ያሠራሁትን ምሽግ እኔ አፈርሳለሁ….” ብለው ጦርነት ገጥመው
ከኢትዮጵያኖች በኩል ብዙ ሰው አለቀ።
ጸሐፌ ትእዛዝ ገብረ ሥላሴ ሲጽፉ ምኒልክ ከደረሱ በኋላ “….በዚያ ቀን ኢጣሊያኑ ያሉበትን እርዱን
ካቡን መኳንንቱም በመነጥር ሠራዊቱም አሻግሮ ባየ ጊዜ እንደሸት የሚቅመው እንደ ጥሎ የሚመጠው መሰለው።
ነገር ግን አጤ ምኒልክ የጉባድባውን ብርታት አይተውታልና ሠራዊቱ ወደ እርዱ እንዳይሄድ አስከለከሉት።
ሠራዊቱም በየሠፈሩ ድንኳን ሲተክል የተራገፈች የወታደር በቅሎ ነጥቃ የኢጣሊያ ወገን ከተሠማራበት
ተደባለቀች። በቅሎይቱን ለመመለስ አንድ ሰው ሮጠ። ከካቡም ውስጥ ያሉት ኢጣሊያኖች ያ ሰው ሲሮጥ ባዩ ጊዜ
መድፍ መተኮስ ጀመሩ። አጤ ምኒልክ….የመድፉ ተኩስ በበዛ ጊዜ ሊቀመኳስ አባተንና በጅሮንድ ባልቻን ሂዱ
ተኩሱበት ብለው አዘዙ።….” ብለዋል።
በኢጣሊያኖቹ በኩል ደግሞ እንደፃፉት “….ከጧቱ 4 ሰዓት ድንኳኖች ሲተከሉ አየነ። ከመሀል ቀይ
ድንኳን ተተከለ። የምኒልክ መሆኑን አወቅን።….በዚያ የበዓል ቀን ኢትዮጵያውያን ጦርነት ያደርጋሉ ብለን
አላሰብንም ነበር። ጥቂት እንደቆዩ ግን ፈረስኛው ቀድሞ እግረኛ እየተከተለ ሲመጣ አይተን የቴኔንቲ ባሲሊ ሰዎች
በ4 ተሩብ ተኩስ ሲከፍቱ መላው ሠራዊታችን ተኩስ ከፈተ….” ብለዋል። የአንድ በቅሎና ያንድ ሰው ሩጫ ብዙ
መስሏቸዋል። ተኩሰዋል። ግን አብዛኛው ጥይት ግማሹ ከኢትዮጵያውያን በማለፍ ግማሹም በመቅረት የተተኰስ
ነበር። የእለቱን ግጥሚያ ምሽት ገላገለው።
“ምሽትም በሆነ ጊዜ” ይላሉ ጸሐፌ ትእዛዝ

“ሊቀመኳስ አባተና በጅሮንድ ባልቻ ተጠሩ። እንግዲህ

ከዚህ ጉድባ ውስጥ ያሉትን ኢጣሊያኖች ስላወጣ ወዲያና ወዲህ አልልም። እናንተም አረር እንዳይመታችሁ
መታኮሻችሁን አብጁ ብለው አዘዙዋቸው። ሊቀመኳስ አባተም ካሽከሮቹ ጋር ሆኖ የኢጣሊያውን ዘበኛ አባሮ
በስተግራ በኩል ካቡን ክቦ መድፎቹን መትረየሱንም አልቦበት ነበር። ደግሞ በስተቀኝ በኩል በጅሮንድ ባልቻም
እንደዚሁ ለሊቱን ሲክብ አድሮ መድፎቹን መትረየሱንም አለበበት። ኢጣሊያኖቹ ጦር እንደ ቀረባቸው ባዩ ጊዜ
መድፋቸውን ነፍጣቸውንም ጠንክረው ይተኩሱ ጀመር። ሊቀመኳስ አባተም ብልህ ዓይነጥሩ ነፍጠኛ ነውና
ኢጣሊያኖች ታቦተ ኢየሱስን አውጥተው የገቡበትን ቤተ ክርስቲያን በመነጥር እያየ እየመዘነ መስኮቱን በመድፍ
ይመታው ጀመር። የመድፋቸውንም መንኮራኩር በመድፍ ሰበረው….” በማለት ጽፈዋል።
ሊቀመኳስ አባተ መድፉን በመድፍ በስመብራቸውን ኢጣሊያኖች ራሳቸው በፃፉት ታሪክ ውስጥ
ገልፀውታል። የኢጣሊያ ክርስቲያን ወታደሮች የኢየሱን ቤተ ክርስቲያን ምሽግ አድርገን አንዋጋም ብለው እምቢ
አሉ። ኢጣሊያኖቹም የእስልምና ሃይማኖት ተከታይ የሆኑትን ወታደሮች አስገብተው መታኮስ ጀመሩ። ውጊያው
በተፋፋመበት ጊዜ ሊቀመኳስ አባተ የተኰሱት መድፍ እንዳየሱስ አረፈ። ቤርክሌይ እንደጻፈው “….ያ ቀን መጥፎ
ቀን ነበር። እንዳየሱስ ያለው ምሽግ አደገኛና ለአደጋ የተጋለጠ ሆኖ ዋለ። ከየቅጣጫው የሚተኰሰው መድፍ
ያለማሳሳት ይመታዋል።….አንዴ የተተኰሰውም የመድፍ ጥይት የኢጣሊያን መድፍ መንኰራኩር ሰባብሮ ጣለው።
ተኳሾቹ ሁለት ወታደሮች ቆሰሉ። እሳትም አስነስቶ ጥቂት አፈር የተሞሉ የምሽግ ዶንያዎች ተቃጠሉ።….”
ብሏል።
እንዳየሱስ ኮረብታ 2225 ሜትር ከፍታ ያለው ነው። ኢጣሊያኖችም የመቀሌን ምሽግ በሚያጠናከሩበት
ጊዜ እንዳየሱስ ኮረብታ ለውጊያ አመቺ ሥፍራ መሆኑን ስላዩ ከዚያ ላይ ጦር ለማስቀመጥ አሰቡ። እንዳየሱስ
ኮረብታ ላይ ወጥተው “….ጦርነቱ ሲያልቅ ቤተ ክርስቲያኑን በጥሩና በታላቅ ሕንፃ እንሠራዋል። አሁን ግን
አስፈላጊያችን ቦታ ስለሆነ ልቀቁልን….” ብለው ለቄሶቹ አንድ ሺ ብር ሰጡ። በዚህ ውል መህል አድ 50 ዓመት

የሚሆን ዕድሜ ያለው ቄስ በምንም ነገር አንለቅም ብሎ በመከራከሩ ወዲያውኑ ተገደል። ከዚህ በኋላ በቤተ
ክርስቲያኑም ሆነ በአምባው ኢጣሊያኖች ያዙበት ጀመር። ወደ ትረካችን እንመለስ።
በዚያን እለት ሊቀ መኳስ አባተ ብቻ ሣይሆኑ ሌሎች ኢትዮጵያውያን መድፈኞች የጠላትን ጦር ግራ
አጋብተውት ነው የዋሉት። የኛን ሰው ምስክርነት ትተን ራሳቸውን ኢጣሊያኖችን እናስመሰክራቸው። መቶ አለቃ
ፓርቲኒ እንዲህ ይላል “….የመቀሌው ውጊያ ከተጀመረ 74 ሰዓት አለፈው። 74 ሰዓት ሙሉ ምንም ረፍት
አላገኘንም።….በምሥ ስራቅ በኩል የቆፈርነውን ጉድጓድ አበሾች አስለቅቀውን ይዘውብናል። በዚያም ምሽግ ውስጥ
ያሉት ጠላቶች አስቸግረውናል። ጄናዮ 8 ቀን (በኛ ታህሳስ 30) ጧት 8 ሰዓት ተሩብ (በኛ 2 ሰዓት ተሩብ) ሲሆን
የመትረየስ ተኩሳቸውን ጨዋታቸውን ጀመረ። 8 ሰዓት ከ45 ሲሆን በደቡብ አቅጣጫም ተጠቃን። ከፍተኛ ቦታ
ላይ የተጠመደው የጠላት መድፍ ምሽጋችንን ያዘንብበት ጀመር። በዚያ ላይ የጠላት ፈረሰኛና እግረኛ ሥር ሥሩን
ያዋክቡናል።….የኛ መድፎችም ሆኑ መትረየሶቻችን የሚተኮሱት ወደ ምሽጋችን በሚመጣው ጠላት ላይ በመሆኑ
የራቀውን የጠላት መድፍ መድፎቻችን ሊያስታግሱልን አልቻሉም።….
“በየቀኑ ባራቲየሪ ይደርስልናል እያልን እንጠባበቃለን። ባራቲየሪ ግን በመቀሌ ምሽግ ያለነው ወታደሮች
በቀላሉ ጠላትን እንደ ምናሸንፍ ነግሮን ነበር። ከሌሊቱ 11 ሰዓት (በኛ 5 ሰዓት) እግረኛው ጠላት እምሽጋችን ሽቦ
አጥር ድረስ ተጠግቶ አጠቃን። እኛም ተበረታትተን መለስነው። ጥቂት አረፍ እንዳልን እንደገና ከለሊቱ በአንድ
ሰዓት (በኛ አቆጣጠር ከሌሊቱ 7 ሰዓት) ሲሆን ጠላት እንደገና ሽቦ አጥራችን ድረስ መጣ። እኛም መለስነው።
ከዚያ በኋላ ጥቂት ረፍት አገኘን….” ብሏል።
ኢጣሊያኖቹ እንዳሉት ከኢትዮጵያውያን በኩል መቀሌ ምሽግ ላይ የተጣለው የመድፍ ጥይት 500 ነው።
ከኢትዮጵያውያን በኩል የተተኮሰው የመድፍ ጥይት ያንያህል ነው? አይደለም? ብለን ባንከራከርም ኢትዮጵያውያን
የመቀሌን ምሽግ ለመስበር ከባድ መስዋዕትነት መክፈላቸውን አንጠራጠርም። ኢትዮጵያውያን በሙሉ ልብ
የመቀሌን ምሽግ ለማስለቀቅ ቢደክሙም እንኳን በዚያ ሁሉ ትግል መሀል ያደረሱት ጉዳት ቀላል ነበር።
ኢጣሊያኖቹ ባወጡት መግለጫ በዚያ ምሽግ አንድ ኢጣሊያዊ ሲሞት አራት ኢጣሊያኖች ቆሰሉ። አነሰ ብለን
አንከራከርም። የመቀሌው ምሽግ እጅግ በጣም ጠንካራና ከባድ ጥሩ መከላከያ የነበረው በመሆኑ ነው።
በማግሥቱም እንደገና ጦርነቱ ቀጠለ። ኢትዮጵያውያኖቹ እያጠቁ ምሽጉ ድረስ ይሄዱ ጀመር። ከምሽጉ
የሚጠጉበት ጊዜ የጠርሙስ ስባሪ አላስኬድ አላቸው። “….ጋሻዎች እያነጠፉ ሲመጡብንም ለመትረየሳችን ኢላማ
ምቹ ይሆኑልን ጀመር….” ብሏል ሞልቴዶ። ኢትዮጵያውኖች ያን የጠርሙስ ስብርባሪ ቦታ ጋሻቸውን አንጥፈው
ሲያልፉ ያ ድብልብሉ እሾሃማ የሽቦ አጥር ያቆማቸዋል። ከዚያም የሽቦ አጥር ላይ የብዙዎቹ ኢትዮጵያውያን ሬሣ
እንደወፍ ሬሣ እየተንጠለጠለ ቀረ። የመቀሌ የጠላት ምሽግ በወንዶቹ ጀግንነት አልፈታ አለ። ከዚህ በኋላ የሴት
ብልሃት ተተካ። የመቀሌውን እልቂትና ትግል ጣይቱ በየቀኑ ይመለከቱ ነበር። የጣይቱ ማዘንም ሆነ ወንድን
ማበራታታት ትርፉ እልቂት እንጂ ውጤት አልሰጠም። በዚህ የተናደዱት ጣይቱ ዘዴ ፈጠሩ። የጣይቱን ዘዴ
ከፀሐፌ ትእዛዝ ገብረ ሥላሴ መጽሐፍ እንስማው።
“….ንግሥቲቱም እቴጌ ጣይቱ ከድንኳን ብቅ ብለው ግምጃውን አጥር አስገልጠው ሲመለከቱ አዛዥ
ዛማኔል አጠገባቸው ቁሞ ነበርና ወደሱ አይናቸውን ዞር አድርገው ተናገሩ። አንተ ሂድና ውሃውን ለመያዝ ይመች
እንደሆነ ስፍራውን ሰልለው። ለሊቀ መኳስ አባተም አማክረው ብለው አዘዙ። ሊቀመኳስ አባተም ሥራፍራው
ጐድጓዳ ነው ለኢጣሊያኖች ቅርባቸው ነው። የውሃውና የምሽጉ ርቀት 150 ክንድ ይሆናል። ነገር ግን እኔ በመድፍ

በሩን እጠብቀዋለሁ። ዘበኛውም ለዓይን ሲነሳ ገብቶ ከወንዙ ይተኛል ብሎ ላከ። ይህም ነገር በእቴጌ ዘንድ
የተወደደ ሆነ። ለንጉሠ ነገሥቱም አመለከቱ። አጤ ምኒልክም እሺ እንዳልሽ አሉዋቸው።
“እቴጌም አሽከሮቻቸውን እንዲህ ብለው አዘዙ። እናንተ ከጉድባ ገብተን ካልተዋጋን እያላችሁ ስትመኙ
ነበር። ነገር ግን ለብዙ ሠራዊት ጥቂት ሥፍራ አይበቃውምና ከኢጣሊያው ነፍጥ ይልቅ እናንተ እርስ በርሳችሁ
ትተላለቃላችሁ። ከውሃው ተኝታችሁ ውሃ እንዳይቀዳ ጠብቁ። ከጉድባቸው ሄደን እንዋጋለን ያላችሁ ከሜዳው ላይ
ሞት እንዳትፈሩ ተስፋ አለኝ። በሕይወት ያለውንም ባዘዝኳችሁ ነገር እሸልመዋለሁ። የሞተውንም ተዝካሩን
አወጣለሁ። ልጁን አሳድጋለሁ። እግዚአብሔር ከናንተ ጋር ይሁን ብለው አሰናበቷቸው። እነሱም አምረው
ተሰልፈው የተቆጣ ነብር መስለው ከማታው በ11 ሰዓት ወደ ወንዙ ወረዱ።
“እጌቴም ለሊቱን ሙሉ በጭንቅ በኅዘን….ሲያለቅሱ አደሩ። ከሌሊቱም 11 ሰዓት በሆነ ጊዜ የእልፍኝ
አሽከሮችም ተነሱ። ስማቸውም ገብረ ጊዮርጊስ ድልነሴ ሸዋዬ ይባላሉ። እነዚህም አሽከሮች የ300 ነፍጥ ሹሞች
ናቸው። ከነሰዋቸው ተሰልፈው ወደ ወንዙ ወረዱ። መታኮሳቸውን አደራጁ። ወሃውንም ይፉኑት።….እንደ አዳራሽ
እንደ እልፍኝ እመቻችተው ወንዙን ተቀመጡበት።
“ኢጣሊያኖች ውሃውና ካቡ ቅርብ ነበርና ውሃው ይያዝብኛል ብሎ አላሰበም ነበር። ነገር ግን የውሃውን
መያዝ ቁርጡን ባወቀ ጊዜ መድፉን ጐትቶ ነፍጡን ሰልፎ ሑሙስ ማታ በ3 ሰዓት አደጋ ጣለባቸው። እነዚያም
ጠንክረው ተታኩሰው መለሱአቸው። ኢጣሊያኖችም እኩሌታው ሸሸቶ ሲገባ እኩሌታው እኔ እሻላለሁ ብሎ የመጣ
ነበር። ሲመልሷቸው ግን ወደ እርዱ ለመግባት በራቸው ይጠባቸው ነበር። እንዲህም እየሆነ ኢጣሊያኑም
ባሽባዙቅም እያሌ ሞተ።
“….እቴጌ ጣይቱም ውሃውን ለሚጠብቁ ዘበኞች ጠጁ በብዙ ቀንድ እየተሞላ በማለፊያ ወጥ እንጀራ
እየተፈተፈተ በመሶብ ሆኖ ፍሪዳው ታርዶ ሥጋው በእንቅብ እየሆነ ከሌሊቱ በዘጠኝ በ10 ሰዓት ይሰዱላቸው ነበር።
የጠገበ ሰው ሁሉን ይደፍራልና እነሱም ነፍሳቸውን ለጌታቸው ለመንግሥታቸው ለውጠውታልና ትጥቃቸውን
ሳይፈቱ እንቅልፍ ሳይተኙ በአንድ ቀን የሚያስመርረውን ጦርነት 115 ቀን ሙሉ ሌሊትና ቀን እየተዋጉ ውሃውን
ከልክለው በጭንቅ ኢጣሊያኑን ከእርዱ ውስጥ እንዲወጣ አደረጉት።
“ደግሞ አንድ ቀን እንዲሆን ሆነ። በጥር በ3 ቀን የራስ መኰንን ሰዎች ዘብ ይጠብቁ ከነበረው ውሃ
ወጥተው የመቀሌን ግንብ እናፈርሳለን ብለው የሽቦውን አጥር ቆርጠው ከካቡ ሥር ተዋግተው ከሌሊቱ በ11 ሰዓት
ጀምረው እስከ 8 ሰዓት ድረስ ሲታኮሱ ዋሉ። ከራስ መኰንን ሰው 150 የሚሆን ሞተ። ከእርዱም ውስጥ ካለው
ከፈረንጁም ከባሽባዙቆችም አያሌ ሞተ። ነገር ግን ካቡን ለማፍረስ እማይመቻቸው ሆኖ ተመለሱ።….” ብለዋል።
የመቀሌ ምሽግ በሰው ኃይል ወይም በመሣሪያ ብዛት የሚፈታ አልነበረም። የመቀሌን ምሽግ የፈታውና
ድል ያስገኘው የጣይቱ ዘዴና የውሃው መያዝ ነው። ውሃውን ከበው የያዙትንም ወታደሮች ብዛታቸው 900 ያህል
ነበር። ጣይቱ ውሃውን እንዴት እንዳስያዙና ውሃውን ለያዙት ወታደሮች ከመኳንቱ ምግብ ፍትፍት እያስፈተፈቱ
በየለሊቱ በመላክ እንዴት ያበረታቱ እንደነበር ከፀሐፌ ትእዛዝ መጽሐፍ አወቅን። በኢጣሊያኖችስ ዘንድ እንዴት
ነበር? የውሃው መያዝስ በኢጣሊያኖች ላይ ምን ችግር ፈጠረ?
ሊቀ መኳስ አባተ መድፋቸውን ማስተኮስ የጀመሩት ከሌሊቱ 7 ሰዓት ተኩል ነው። በዚያም ሰዓት
የኢጣሊያ ምሽግ በአባተ መድፍ በኃይል ተደብድቦ ለጥቂት ጊዜ መድፉ ዝም አለ። እንደገና ከሌሊቱ 8 ሰዓት
ተኩል ሲሆን የአባተ መድፍ መቀሌ ምሽግ ላይ ዘንቦ እርጭ አለ። በምሽጉ ውስጥ የነበሩት ኢጣሊያኖች እንቅልፍ

ገርስሷቸው ጥቂት ሸለብ ሲይደርጋቸው ከሌሊቱ 10 ሰዓት ላይ የአባተ መድፍ ቀስቅሷቸው ለሩብ ሰዓት ያህል
ተተኮሰባቸው። በመጨረሻው በ11 ሰዓት ተኩል መተኮስ የጀመረው የሊቀ መኳስ አባተ መድፍ እስከ ጧቱ 4
ሰዓት አላባራም።
ኢጣሊያኖች ጥርጣሬ ገባቸው። ለምን ለሊት መድፍ ሲተኮስብን አደረ ለሚለው ጥያቄአቸው መልስ
ይፈልጉ ጀመር። ውሃው መያዙን አወቁ። ወዲያውም በአንድ ሙንጣዝ (50 አለቃ) የሚመራ ቡድን ወደ ውሃው
ሂዶ ውሃውን እንደገና ነጥቆ እንዲይዝ ላኩ። ቡድኑም በታዘዘው መሠረት ከውሃው በስተደቡብ ሂዶ ውሃው በ500
ኢትዮጵያውያን መያዙንና ለማስለቀቅም ያለመቻሉን አሳወቀ። ከዚህ በኋላ ሜጆር ጋሊያኖ ተናዶ ያለው ኃይል
ሁሉ በውሃው አቅጣጫ እንዲዋጋና ውሃውን እንዲያስለቅቅ አዘዘ። ወዲያውም የውሃ ችግር እንደሚደርስ ስላወቀ
አንድ ወታደር በቀን ግማሽ ሊትር ውሃ ብቻ እንዲሰጠውና የኢጣሊያ ነጮች ግን የሚሰጣቸውን ቢኖ ብቻ
እንዲጠጡ እንጂ ውሃ እንዳይሰጣቸው ጥብቅ ትእዛዝ ሰጠ።
ቀን የፀሐዩ ግለትና አቧራው ውሃ ያስጠማል። የውሃው ራሺን ለሁለት ቀናት ያህል ከተሞከረ በኋላ
የምንጩ ውሃ አያያዝ የሚለቀቅ መስሎ ስላልታያቸው አንድ ወታደር በቀን አንድ ብርጭቆ ውሃ ተስፍራ
እየተሰጠችው በዚያች ጉሮሮውን ሲያርስ እንዲውል ተደረገ። ከዚህ ትእዛዝ አንድ ሁለት ቀን በኋላ በምሽጉ ውሃ
ማጠራቀሚያ ገንዳ ውስጥ የነበረው ውሃ መልኩ ቢጫ ሆኖ ወደ ድፍርስነት ተለውጦ ለመጠጣት የማይቻል ሆነ።
ፈረስና በቅሎዎች ውሃ ከጠጡ ሶስት ቀን ስለሆናቸው ምሽጉን ሰብረው ለመውጣትና ወደሃው ለመሄድ
እያሉ ከባድ ችግር አደረሱ። የአብዛኛው ወታደርም ሥራ ፈረስና በቅሎዎቹ ከምሽጉ እንዳይወጡ መከላከል ሆነ።
በመቀሌ ምሽግ ያለውን የኢጣሊያ ሠራዊት እጅግ በጣም ያስቸገረው የውሃው መያዝ ቢሆንም የራስ
መኰንንና የራስ አሉላ ሠራዊት ደግሞ በጥይት ይቆላቸው ነበር። የኢትዮጵያ ሠራዊት የመቀሌን ምሽግ ስብርባሪ
ጠርሙሱን አልፎ ድቡልብሉን የሽቦ አጥር መበጣጠስ ጀመረ። እንዴት እንደሆነ ሊገባኝ አልቻለም እንጂ
ኢጣሊያኖቹ እንደፃፉት የራስ መኰንን ሠራዊት ያን የሽቦ አጥር የበጣጠሰው በጐራዴው ነው ይላሉ።
ሞልቴዶ ስለዚህ ጉዳይ ሲጽፍ “….የኛ ወታደሮች ያለ እረፍት ይተኩሳሉ። ወታደሮቻችን የሚተኩሱት
በጥርሳቸውና በግራእጃቸው ጥይት ይዘው ነው። ይህም ፈጥነው ጠመንጃቸውን ለማጉረስ እንዲመቻቸው ብለው
ነው።….ከጠላት ወገን ከሚተኰሰው ጥይት የሚወጣው ጭስ በንፋስ እየተገፋ እየመጣ መሽጋችን ላይ ያንዣብባል።
ወታደሮቻችን

ባንዲራ

ለመምራት

ገድ

አለው

ብለው

ባንዲራችንን

ወደ

አምባላጌ

አቅጣጫ

ተክለውታል።….ምሽጋችን በመሬት ላይ ያለ ሳይሆን ሲኦል ሆኖብናል።….መቶ አለቃ ፍራንኮኒ መሸነፌ ነውና
እርዳታ ይላክልኝ ይላል። ማን ይሰማዋል?....” ብሏል።
ኢጣሊያኖችን በአንድ ቀን ድል ከመሆን ያዳናቸው የምሽጋችው መጠንከር ነበር። ኢትዮጵያኖቹ
የጠርሙሱን ስባሪ ድራሹን አጥፍተው ድብልብሉን እሾካማውን የሽቦ አጥር ለማፍረስ መሰላል ሠርተው በመሰላል
ለመሻገር ቢፈልጉም ከምሽጉ ውስጥ ያለው የኢጣሊያ ሠራዊት በጥይት ይመታቸው ጀመር። በሽቦ አጥሩ ዙርያም
ብዙ መሰላሎቹ ቆመው ሲታዩ መሰላሎቹን ይዘው የሄዱት የኢትዮጵያውያን ሬሣም በአጥሩ ሽቦ ላይ ተከምሮ ነበር።
ኢጣሊያኖቹ ራሳቸው እንደፃፉት አንድ ኢትዮጵያዊ ወታደር ያን የሽቦ አጥር ሲያልፍ ገላው ሁሉ ተበሳስቶ ደሙን
እያዘራ ከግንቡ አጠገብ ደርሶ ነበር። ከግንቡ ሥርም ሆኖ ግንቡን አፍርሶ ለመጣል የግንቡን መሠረት ሲቆፍር
ተገደለ። እንዴት ያለ ጀግንነት ነው?

በመቀሌ ምሽግ ውስጥ የውሃው ነገር እያከተመ ስለሄደ ክርስትያን የሆኑ ጥቁር ወታደሮች ከራሺናቸው
ግማሽ ብርጭቆ ውሃና ሩብ ብርጭቆ ቢኖ እየተሰጣቸው እያደባለቁ ጉሮሮአቸውን እንዲያርሱ ታዘዙ። ለእስላሞች
ግን በቀን አንድ ብርጭቆ ውሃ እንዲሰጣቸው ተደረገ። በዚህ ጊዜ ውሃ ሳይቀምሱ የቆዩት ፈረሶች በቅሎዎችና
የቀንድ ከብቶች መሞት ጀመሩ። በሕይወት ያሉትም እንስሳት የውሃ ማጠራቀሚያውን ገንዳ ከበው ውሃ ማስቀዳት
ከለከሉ። ይህን ሁኔታ ያየው የጦሩ አዛዥ ጋሊያኖ ተበሳጭቶ “….ሂዱ። ውጡና ጠጡ የሚሆነውን ነገር
እግዚአብሔር ያውቃል።….ብሎ አዘዘ። ውሃው በጣይቱ ወታደሮች በጥብቅ ይጠብቅ ነበርና ማን ይድረስ?
ሞልቴዶ ስለውሃው ችግር ሲገልጽ “….እኛ መኰንኖች ለሰባት ቀናት ፊታችንን የታጠብነው የሌሊቱን
ውርጭ ጤዛ በፎጣችን እየጠረግን በዚያ በማበስ ነበር። ከአዲግራት የሚመጣው ጦር ያድነናል እያልንም እንጠባበቅ
ነበር።….የውሃው ኃላፊ የውሃ ራሺን በሚሰጥበት ጊዜ እያንዳንዱ ሰው ወንዱንም ሴቱንም በስሙ ይጠራል።
የተጠሩትም ሲቀርቡ መልካቸውን በደንብ እየተመለከተ በድጋሚ ጠብታ ውሃ እንዳይወስዱ እየተቆጣጠረ
ይሰጣል።….የአንድ ሱዳን ሚስት ልጅ ወለደችና ለልጅዋ ማጠቢያ ውሃ ብትለምን ተከለከለች።….” ይላል።
ሹምባሽ መሐመድ ወደ መቀሌው ጦር አዛዥ ጋሊያኖ ዘንድ ሄዶ ዛሬ ለሊት በሕልሜ ነቢ መሐመድ
መጥቶ ከምሽጋችሁ መሀል ጉድጓድ በትቆፍሩ ውሃ ሊወጣላችሁ ይችላል ብሎ ነገረኝ። የኔ ሕልም ደግሞ አይስትም
ብሎ ነገረው። ጋሊያኖም የፈለገ ሰው ይቆፍረው። ምናልባትም ይገኝ ይሆናልና ሞክሩ አለ። በቡድን የተከፋፈለ
ቆፋሪ ተቋቋመ። ቁፋሮውም ተጀመረ። እምሽጉ ውስጥ ያለው ወታደር ህሉ እግዚአብሔር በትክክል ለሚያምነው
ለማንኛውም ሰው ሚስጥር ይገልጽለታል እየተባባሉ ቁፋሮውን ቀጠለ። ሁለት ቀንና ሁለት ለሊት ከቆፈሩ በኋላ
ቁፋሮው አለት ድንጋይ ላይ ደረሰ። ቆፋሪው ቡድን አለቱን መስበር ሲጀምር ካፒቴን ሞልቴዶ ሳቀባቸው። “ሲኞር
ቴኔንቲ ሳቅ ብቻ። የእናንተ እግዚአብሔር እንዲህ ያለ ተአምር አይገልጽላችሁም። እኛ ግን አሁ በቅርቡ ውሃ
እናወጣለን አሉኝ” ይላል ሞልቴዶ በመጽሐፉ።
የውሃ ነገር አከተመ። የሹምባሹም ሕልም እንደቅዠት ተቆጠረ ጉድጓድድ ቆፋሪዎች የቁፈራ ሥራቸውን
አቶሙ። በቢርካ ወይም በገንዳ ያለችውን ውሃ የሚቆጣጠረው ፋሬሬ ፓትሮና በምሽጉ ውስጥ ያሉትን ሰዎች
ሰብስቦ “ዛሬ የሚታደላችሁ ውሃ ለመጨረሻ ጊዜ ነው። ይቺን ዛሬ የምሰጣችሁን ውሃ በጥንቃቄ ያዟት። እንዲት
ጠብታ ከመሬት ጠብ እንዳትል ተጠንቀቁ” ብሎ አዘዘ። ሞልቴዶ ስለ ውሃው ሁኔታ ሲገልጽ “….ይሸታል በጣም
የቆሸሸ ውሃ ነው። መልኩም ቢሆን ወደቢጫነት ተለውጧውል። ውሃው ይህን መሳይ ይሁን እንጂ ወታደሩ ራሺኑ
ሲታደለው ብርቅና ድንቅ የሆነ ውሃ ያገኘ ይመስለዋል። ራሺን የሚሰጣቸው ወታደሮች ውሃ ትም ሲይዛቸው አንዴ
ፉት ይልለታል እንጂ በርከት አድርገው አይጠጡም።….” ብሏል።
“ከዚህ በኋላ” ይላሉ ፀሐፌ ትእዛዝ ገብረ ሥላሴ።….ከዚህ በኋላ ሙሴ ፊልተር የሚባለው የኢጣሊያ ሰው
ተልኮ መጥቶ ነበርና ከአጤ ምኒልክ ገብቶ እንዲህ ብሎ ተናገረ። የናንተስ ሰው ከምሽጉ ዳር እየሄደ እየተታኮሰ
ለምን ይሞታል? እነዚያስ ከእርዱ ውስጥ ያሉት ኢጣሊያኖች በውሃ ጥም ለምን ያልቃሉ? እኛም የምንፈልገው
ፍቅርና እርቅ ነው። በፍቅር እንኳን የመቀሌን እርድ እስከ አዲግራትም ድረስ ለቀን እንሄዳለን ብሎ ቢናገር እሺ
ይሁን። አሁንም እርቅ ከፈለጋችሁ ሄደህ የዚያን ነገር ጨርሰህ ምላሹን አምጣ ብለው በጥር በ9 ሰደዱት።
“እሱም መቀሌ ያሉት ኢጣሊያኖች በውሃ ጥም መጨነቃቸውን ልከውበት ነበርና የሶስቱን ቀን ጐዳና
ባንድ ቀን አዲግራት ደርሶ መስክ አስመትቶ ከኢጣሊያ ለቀቁ የሚል ምላሽ መጥቶለት ባለማኅተም ደብዳቤ ይዞ
ተመለሰ። በ3ኛው ቀን አጤ ምኒልክ ሠፈር ገባ። ከዚያም ያመጣውን ደብዳቤ መቀሌ ላሉት ኢጣሊያኖች

ሰደደላቸው። እነዚያም ጉድባውን ለቃችሁ ውጡ የሚል ባለማኅተም ደብዳቤ ባዩ ጊዜ ተድላ ደስታ አደረጉ።….”
ብለዋል።
ፒየትሮ ፊልተር ጉዳዩን በእርቅ እጫርሳለሁ ብሎ የተመላለሰው በእርግጥ ለእርቅ አልነበረም። ባራቲየሪ
በኋላ ጊዜ እንደገለጠው ከኢጣሊያ የተነሣው አዲሱ ተጨማሪ ጦር እስኪደርስ ድረስ እንታረቅ እያለ ቢያንስ ለሃያ
ቀናት ነገሩን እንዲጐትትና ለመቀሌው ምሽግ ውሃ እንዲያገኝ ነበር። ፊልተርም ራሱ በመጽሐፉ ይህን ጉዳይ
ሲገልጽም ከጸሐፊ ትዕዛዝ ለየት ያለ ፊልተር የገለፀው ነገር ደግሞ አለ። እንዲህ ይላል።….ምኒልክ አስጠርተውኝ
ከድንኳናቸው ገባሁ። እንደገባሁም መጥታችኋል። የኢትዮጵያንም ሕዝብ ከባርያነት አገዛዝ ነፃ እናወጣለን
ትላላችሁ። ነገር ግን እንኳ የኢትዮጵያን ሕዝብ እነኚያን በምሽጋቸው ውስጥ የታፈኑትን ምስኪን ሰይጣን
ወገኖቻችሁን ለማውጣት አልተቻላችሁም። የእኔም ደካማነት እንደ እናነተ ከሆነ እነኚያ ሰዎቻችሁ በውሃ ጥም
እንዲሞቱ አደርጋለሁ። ይሄን ለባራቲየሪ ንገረው። ቅዱሳን መላእክት ግን ጠላቶቻችንን እንድንወድ ይነግሩናል። እኔ
ክርስቲያን ነኝ። የአረመኔ ሕዝብም ንጉሥ አይደለሁም። ስለዚህ እነኚህ ክርስቲያኖችም አይሞቱም። የሚመሩዋቸው
ሰዎች ላኩና ይውሰዷቸው። ልትወጉን የምትፈልጉ ከሆናችሁ ባንድነት ሁኑና ጠብቁኝ እመጣለሁ….አሉ….”
ይላል። በማግሥቱም 30 በርሜል ውሃ በምሽጉ ያሉ ኢጣሊያኖች እንዲቀዱ ተፈቀደላቸው፡
ፀሐፊ ትእዛዝ እንዳሉት መቀሌ ምሽግ ውስጥ ያሉት ኢጣሊያኖች ምሽጉን ልቀቁ የሚለው ደብዳቤ
ሲደርሳቸው ተድላ ደስታ ያድርጉ እንጂ ምሽጉን በሰላም ለመልቀቅ ገና ከአጤ ምኒልክ ፈቃድ አልተሰጣቸውም
ነበር። የተለፋበት የመቀሌ ምሽግ እንዲለቀቅ የኢጣሊያ መንግሥት ባዘዘ ጊዜ በኢጣሊያ ያሉት ጋዜጦች በኢጣሊያ
መግሥት ላይ ተቃውሞአቸውን ይስፍ ጀመር። አንዳንዶቹ ጋዜጦችም “አምባላጌ ላይ ተዋርደን በጦር ኃይል
ተሸንፈን ለቀቅን ታላቅ ምሽግ ነው የተባለውን የመቀሌውን ምሽጋችንን ደግሞ በውሃ ሰበብ ለቀቅን። ይህ የኢጣሊያ
መንግሥት ውድቀት ስለሚያሳይ መንግሥታችን ድል መሆኑን አምኖ ከአበሻ ምድር መውጣት አለበት” እያሉ
ሲጽፉ ሌላዎቹ ደግሞ “በመላ ዓለም መሳቂያ የሆነውን ስማችንን ሳናድስ ሠራዊታችን ከኢትዮጵያ መውጣት
የለበትም። ቢያንስ አንድ ጊዜ ድል አድርጐ ከዚያ በኋላ ብንታረቅ ይሻላል” እያሉ ፃፉ።
መቀሌ ምሽግ ውስጥ ያሉት ኢጣሊያኖችም ምሽጉን ልቀቁ የሚለው ደብዳቤ እንደደረሳቸው ምሽጉን
ጥሰው ወደ ውሃው ለመውጣት ሲሉ በአዋጅ እንዳይወጡ በአለቆቻቸው ተከለከሉ። እንደ ሞልቴዶ አገላለጥ
“….ባራቲየሪ አንድ ደብዳቤ ልኮ ጋሊያኖ ደርሶት ስያነበው ዓይኑ እንባ አቀረረ። ደብዳቤውም በንጉሥ ኡምቤርቶ
ስም የመቀሌን ምሽግ ለአበሻው ንጉሥ አስረክቡ የሚል ነበር….” ይላል። መውጣቱ የሚቻለው ነጭ ባንዲራ
ሲሰቀል መሆኑን ተነገራቸው። ከበፊትም ይልቅ አሁን ውሃ ጥሙ ባሰባቸው። “….አጤ ምኒልክ ኢጣሊያኖችን
በማሩዋቸው ጊዜ” ይላሉ ጸሐፊ ትእዛዝ ገብረ ሥላሴ “በጅሮንድ ባልቻን ልከው ሰዉም ከብቱም ውሃ ይጠጣ
ብለው ዘበኞቹን አዘዙ። ኢጣሊያኖችም ይህን በሰሙ ጊዜ ወደ ውሃው ሲወጡ ዘመዱን ለመገናኘት የናፈቀ ሰው
ይመስላሉ እንጂ ጠላት ወዳለበት የሚሄዱ አይመስሉም። ከብቱም ውሃ ከጠጣ በኋላ ብዙ አለቀ። አንዲቱም ውሻ
በሩ ሲከፈትላት ሩጣ ወጥታ ከውሃው ደርሳ ዘበኞቹ 3 ጋሻ ውሃ አጠጧት። ውሃውንም ከጠጣች በኋላ ሁለት ሙት
ወልዳ ከዚያ ላይ ሞተች።
ከዚህ በኋላ በጅሮንድ ባልቻ መቀሌ በእርዱ ውስጥ ገብቶ የኢትዮጵያን ባንዲራ ተከለበት። ኢጣሊያኖችም
ከመቀሌ ከእርዱ ውስጥ እቃቸውን አንስተው ወጥተው ከሠፈር ዳር ከሜዳ ሠፈሩ። ነገር ግን ከእርዱ ውስጥ
ከብታቸው በውሃ ጥምና በመድፍ በመትረየስ አልቆባቸው ዕቃቸውን የሚያነሱበት ከብት አጥተው ነበርና አጤ
ምኒልክን ለመኑ። አጤ ምኒልክም በቸርነታቸው ከእንደርታ ከነጋዴውና ከባላገሩ 500 ግመልና በቅሎ በየዋጋ

እየገዙ ጭነው እንዲሄዱ አዘዙላቸው። ለማጆር ጋሊያኖም ማለፊያ መርገፍ የተጫነች በቅሎ ሰጡት።….”
ብለዋል።
ከመቀሌ ምሽግ 20 ከፍተኛ መኰንኖች 13 ዝቅተኛ መኰንኖች 150 ባለሌላ ማዕረጐችና አንድ ሺ ቁት
ወታደሮች ወጡ። ከእነሱም ጋር ቀደም ብለው ኢትዮጵያ ውስጥ የነበሩ ሁለት ኢጣሊያውያን 3 ግሪኮች አብረው
ከጦሩ ጋር ወጡ። ከአምባላጌ እየቆሰሉ ከተመለሱት ጋርም 200 ቁስለኞች በቃሬዛ ወጡ።
ኢጣሊያኖቹ ወደ መቀሌ ምሽግ ሲገቡ 200.000 ጥይት ይዘው ነበር። በመቀሌ ምሽጋቸው 80.000 ጥይት
ተኩሰው 120.000 ጥይት ይዘው ወጡ። ከሰላሳ ሺ ጠመንጃቸው 3.000 ብቻ ይዘው ወጡ። ሃያ ሰባት ሺ
ተማረከ። ኢጣሊያኖቹ መቀሌ ምሽግ ሲገቡ 860 የመድፍ ጥይት ይዘው ገብተው ሲወጡ 600 የመድፍ ጥይት
ይዘው ወጡ። ይህም 260 የመድፍ ጥይት በኢትዮጵያ ሠራዊት ላይ ተኩሰዋል ማለት ነው።
የንጉሥ ኡምቤርቶ ቃል እንደደረሳቸው ዳግማዊ አጤ ምኒልክ ለፊልተር ደብዳቤ ጻፉለት። ደብዳበውም
እንዲህ ይላል።
ይድረስ ከሙሴ ፊልተር።
ከአዲግራት የመጣው የመንግሥት ደብዳቤ ደረሰልኝ። እንዳ ኢየሱስም ያሉ ሰዎች ክፉ ነገር ሳያገኛቸው
እንዲሄዱ ንጉሥ ኡምቤርቶ እንደተመኙ ራስ መኰንን ተያዥ ይሁን ብዬ አዝዣለሁ።
በጥር በ፲፪ በመቀሌ ሠፈር ተፃፈ።
በዚህ ደብዳቤ አማካይነት ራስ መኰንን አስረካቢ ፊልተር ተረካቢ ሲሆን በመቀሌ ምሽግ ውስጥ የውጥር
ተይዘው የነበሩት ኢጣሊያውያን ተለቀቁ። ኢጣሊያኖቹ ተለቀው በራስ መኰንን ጥበቃ ሥር እንዳሉ ዳግማዊ
ምኒልክ ለኢጣሊያው ንጉሥ ኡምቤርቶ የሚከተለውን ደብዳቤ ፃፉ።
ይድረስ ከንጉሥ ኡምቤርቶ
ፍቅርና ሠላም መፈለግዎን ጄኔራል ባራቲየሪ በስልክ የመጣለትን ቃል ቢያስታውቀኝ እኔም ደስ ብሎኝ
የሚገባ የክርስቲያን ሥራችንን ለማስታወቅ እንዳ ኢየሱስ ከእርድ ውስጥ በመከራና በጭንቅ በውሃ ጥም ተይዘው
ተከበው በእግራችን ተረግጠናቸው የነበሩትን ወታድሮችዎን አውጥቼ ከነመሣሪያቸው እርስዎ እንደተመኙት በራስ
መኰንን እጅ ሸኝቼ ሰድጃለሁ። አሁንም የእርቁን ነገር ተነጋግሮ የሚጨርሰውን ሰው ቶሎ ቢያስታውቁኝ መልካም
ነው። ከኔም ለሚጨርሰው ሰው ትእዛዝ ሰጥቼ ቶሎ ቢጨርስ እወዳለሁ።
በጥር በ፲፮ ቀን በዶሎ ሠፈር በ፲፰፻፹፰ ዓ.ም ተፃፈ።

ይህ የዳግማዊ ምኒልክ ደብዳቤ ለንጉሥ ኡምቤርቶ ከመድረሱ በፊት የኢጣሊያ ሚኒስትሮች ስብሰባ አድርገው
ነበር። ሚኒስትሮቹ የተሰበሰቡት መቀሌ ላይ ስለተያዙት ኢጣሊያኖች ጉዳይ ሲሆን በስብሰባው ላይ እነኚያን
ኢጣሊያኖች ለማስለቀቅ ነገሩን በሰላም መጨረስ አለብን ተብሎ ተወሰነ። ይህን ውሳኔ ለመፈፀም ኢጣሊያ ከሮማ
ኢትዮጵያ ድረስ ወታደሮችዋን አዝምታ በሁለት ግጥምያ ድርል ሆና ልታረቅ ማለቱ አሳፋሪ ነገር ሆነባቸው። በዚያ

ላይ ደግሞ የኢጣሊያ ጋዜጦች አሳፋሪ ተግባር እያሉ መንግሥታቸውን ይወቅሱና ሕዝቡን ይቀሰቅሱ ስለነበር
ለኢጣሊያ መግንሥት ማጣፊያው ያጠረ ተግባር ሆነበት። ሕዝቡም በየአደባባዩ እየተሰበሰበ “….ሁለት ጊዜ
በጥቁሮች በመሸነፋችን ታላቁ የኢጣሊያ መንግሥት በዓለም ፊት ተዋረደ።….ክብራችን ይመለስ። እንዋጋ….”
እያለ ይጮህ ጀመር።
የኢጣሊያ መንግሥት እንደ ሕዝቡ ፍላጐት ወደፊት ግፉ እንዳይል የኢትዮጵያው ጦር የማይቸበጥ የእሳት
አሎሎ ሆነበት። ነገሩን በሰላም እንዳይጨርስና ወታደሮቹን እንዳይመልስ የሕዝቡ ጩኸትና ሁካታ ለመንግሥቱ
የሚያስወጋው ሆነ። በዚህ ምክንያት ለሕዝቡ ሰበብ ለመስጠት የሚያስችል መንገድ እርቅ እንዲፈፀም የኢጣሊያ
ካቢኔ ወሰነ። የመታረቂውያውን አሳብ ወደ ምኒልክ ከመላኩ በፊት በየቦታው የተበታተኑና ከመቀሌ ምሽግ የወጡት
ኢጣሊያኖች ተጠቃለው አዲግራት እንዲገቡና ከዚያ በኋላ የእርቁ ንግግር እንደሚጀመር ዳግመኛ ፊልቴር ተልኮ
መጥቶ ትር 28 ቀን ለዳግማዊ ምኒልክ ነገረ።
ባራቲየሪ

“….ስለ

እርቁ

ከምርኮኛው

ከማጆር

ሳልሳ

ጋር

ለመነጋገር

ስለምፈልግ

ይመለሳልና

ይላኩልኝ….” ብሎ በፊልተር መላክተኛነት በጠየቀው መሠረት ማጆር ሳልሳ ወደ ባራቲየሪ ተላከ። ሳልሳ ከመሄዱ
በፊት የመመለሻው ቀን ተወስኖለት ለመያዣም አሥር መኰንኖች ከምኒልክ ዘንድ ቀርተዋል። ሳልሳ ከሄደ በኋላ
በመመለሻው ቀን ሳይመለስ ቀረ። ምኒልክም መያዣቸውን እንደያዙ በትእግሥት ሲጠብቁ የቀጠሮው ጊዜእ አስር
ቀን አለፈው።
ያቺን ጊዜ የኢጣሊያ ተራኪዎች እንዲህ ይሏታል። “….የሳልሳ የመመለሻ ጊዜ አስር ቀን ካለፈ በኋላ
ፌብራዮ 3 ቀን እነኛ አስሩ መኰንኖች ወደ ምኒልክ ተጠሩ። ድሮውንም እንገደላለን እያሉ ሲፈሩ ነበርና ሲጠሩ
ደነገጡ። ከድንኳኑ ውጭ መደዳውን በቆሙ ጊዜ አንገታቸውን አቀርቅረው ጸሎት ጀመሩ። ሁለት ሰዓት ተኩል
ያህል በጭንቅ ቆዩ። ይሄም ሌተና ፓርቲኒ ተጠርቶ ከራስ መኰንን ጋር ተነጋግሮ እስኪወጣ ድረስ ነበር። ራስ
መኰንንም ሌተና ፓርቲኒን ከድንኳናቸው አስገብተው “….መንግሥታችሁ ማጆር ሳልሳን ለመመለስ ቃል ከገባበት
ጊዜ በማሳለፉ ንጉሠ ነገሥቱ በእናንተ ላይ የፈለጉትን ነገር ሁሉ ማድረግ ይችላሉ። በመያዣነታችሁ መሠረትም
መገደል አለባችሁ። ነገር ግን የኛ ንጉሠ ነገሥት ጨዋና ደግ በመሆናቸው በሌሎች ጥፋት እነኚህን ምንም
ያልበደሉትን ሰዎች ለመበቀያ አያደርጓቸውም። ስለዚህ ነፃነታችሁን ሰጥተዋችኋል። አህንም ማጆር ሳልሳን
እንዲልክ ለባራቲየሪ ንገረው። እሱን ባይልክ ፊልተርን ይላክ። ይህን ባያደርግ ግን የክርስትያኖች ደም እንደገና
መፍሰሱ ነው….አሉት….” ይላሉ። እነኚያ እንገደላለን ያሉት ከውጭ የቆሙት ኢጣሊያኖችም በነፃ መለቀቃቸውን
ሲሰሙ ተደስተው ግራና ቀኝ ሆኖ የሚሰድባቸው ሠራዊት መሀል አቋርጠው ወጡ። የኢትዮጵያ ሠራዊት ያለበትን
ክልል እስቲወጡም አራት ሰዓት ፈጀባቸው። የኢጣሊያ ሠራዊት ካለበት አካባቢ ሲደርሱም ስለነሱ የሚያስቡት
ኢጣሊያኖች ተደስተው የአቀባበል ተኩስ ተኰሱላቸው። እነሱም ከሌላው የኢጣሊያ ወታደር ጋር ከተርደባለቁ በኋላ
ባንድነት ነጭ ባንዲራ ይዘው ባራቲየሪ ዘንድ ሄደው “ሳልሳ ይመለስ” እያሉ ጮሁ። ማጆር ሳልሳም የእርቁን አሳብ
ይዞ ወደ ምኒልክ ተመለሰ።
ኢጣሊያኖች ለእርቁ ድርድር ያቀረቡትን ሐሳብ ይዞ ለመነጋገር ማጆር ሳልሳ ይኃ ላይ ከሠፈሩት ከአጤ
ምኒልክ ዘንድ መጣ። ጊዜው ስለመሸም ከበጅሮንድ ባልቻ ሠፈር አደረ። በማግሥቱ የሳይንቱ ገዥ ራስ ቢትወደድ
መንገሻ የሐረርጌው ገዥ ራስ መኰንንና ፊታውራሪ ሀብተ ጊዮርጊስ ባንድነት ሆነው የመጣህበትን ጉዳይ ንገረን
አሉት። ማጆር ሳልሳም “….እርቁን ለመታረቅ በንጉሠ ነገሥቱ መንግሥት ግዛት ውስት ያሉ ሹሞች ሁሉ
የኢጣሊያን የበላይነት እንዲያውቁ ያስፈልጋል። ንጉሠ ነገሥቱና በውስጣቸው ያሉ ራሶች ሁሉ የኢጣሊያ
መንግሥት ግዛት ከአሸንጌ ሐይቅ እስከ ተከዜ ወንዝ ድረስ መሆኑን እንዲያውቁ። ጠቅላላዋ ኢትዮጵያ ደግሞ

በኢጣሊያ ጥገኝነት ሥር ትሆናለች። የኢትዮጵያ መንግሥት ወታደር ለማደርጀት ቢፈልግ ከኢጣሊያ መንግሥት
ማስፈቀድ አለበት። በኢትዮጵያ ውስጥ የኮንሲስዮን መሬት ለውጭ አገር ሰው ለመስጠት የውጭ አገር ሰው
በኢትዮጵያ ውስጥ እንዱስትሪ እንዲያቋቁምም ሆነ የባቡር ሐዲድ ለመዘርጋትና ይህን ለመሳሰሉት ጉዳዮች ሁሉ
የኢጣሊያ መንግሥት መፍቀድ አለበት። በኢትዮጵያ ውስጥ የውጭ አገር ሰዎችን ጉዳይ በዳኝነት ፍርድ
የሚያይላቸው የኢጣሊያ መንግሥት ነው። የቀረጥና የግብር ጉዳይ በኢጣሊያ ሕግና ደንብ መሠረት ይሆናል።
ኢትዮጵያ የምታሠራው ገንዘብ በኢጣሊያ ኢንዱስትሪ ይሠራል። የኢጣሊያ መንግሥት ካልፈቀደ በስተቀር
የኢትዮጵያ መንግሥት ማንኛውንም የብድር ስምምነት ከማንኛውም የውጭ መንግሥት ጋር አያደርግም። የኢጣሊያ
መንግሥት ፈቅዶ የኢትዮጵያ መንግሥት ከሌላ መንግሥት ብድር ቢያገኝ ቢበደርም የኢትዮጵያ መንግሥት
ለሚኖርበት ዕዳ የኢጣሊያ መንግሥት ተጠያቂ አይሆንም። ኢጣሊያ በኢትዮጵያ ውስጥ ንግድ በማስፋፋት እርሻ
በማረድ ተማሪ ቤት በመክፈትና የመሳሰሉትን ሁሉ በማድረግ ይረዳል። ኢጣሊያኖች በኢትዮጵያ ውስጥ መሬት
ለመግዛት ኃይል አላቸው። ንጉሡና በንጉሡ ሥር ያሉ ራሶች ሁሉ የኤርትራውን ገዥ ትእዛዝ ይቀበላሉ የሚል
አሳብ አቀረበ። ይህን የእርቅ አሳብ ባጭር ባጭሩ ፍሬ ነገሩን ወሰድኩት እንጂ በዝርዝርና በአንቀጽ ሲሄድ ሰፊ
ነው።
እዚህ ላይ ከገብረ ሥላሴ መጽሐፍ ልጥቀስ። “….ለልብ የማይስማማ ለጆሮ የማይሰማ ነገር ተናገረ። አጤ
ምኒልክ ሲመልሱ እኔ የመጣሁ የተተከለውን ባንዲራ ላስነሳ ነው እንጂ እንደዚህ ያለውን እርቅ መቀበል
አይቻለኝም።….በተረፈ ግን ግፍ የማይወደውን አምላክ ጨምሬ በመጣችሁበት መንገድ እቀበላችኋለሁ። ባገሬ
በኢትዮጵያ መንግሥት የሮማን ባንዲራ አላስተክልበትም ብለው መለሱለት።….” ብለዋል።
ከዚህ በኋላ በያለበት በተናጠል ቁርቋሶው ጀመረ። ከራስ መንገሻ ጋር ተጣልተው ወደ ኢጣሊያ ገብተው
የነበሩት ራስ ስብሐትና ደጃዝማች ሐጐስ ተፈሪ ከጠላት ጋር ሆነን ወንድሞቻችንን አንወጋም ብለው
ከነመሣሪያቸውና ከነሰዋቸው ከኢጣሊያ ከድተው የካቲት 4 ቀን ወደ ምኒልክ ገቡ። ምኒልክም እነኚን ሁለት
መኳንንቶች በፍቅር ተቀብለው አርብ ዕለት አሰናበቷቸው። ራስ ስብሐትና ደጃች ሐጐስም ከምኒልክ አርብ እለተ
ተሰናብተው ሰኞና ማክሰኞ ከአዲግራት ወደ እንቲጨው ከሚመጣ የኢጣሊያ ሠራዊት ጋር ጦርነት ገጥመው 360
ኢጣሊያኖች ገድለው የምሥ ራች ብለው ወደ አጤ ምኒልክ ላኩ።
ራስ ስብሐትና ደጃች ሐጐስ ተፈሪ አዲግራት ባሉ ኢጣሊያኖች ላይ ከባድ ችግር አደረሱ። የመገናኝውን
ስልክ ከመበጣጠሳቸውም ሌላ መንገዱን ዘግተው ለኢጣሊያኖቹ ስንቅ እንዳይደርስ አደረጉ። አንድ የኢጣሊያ
መኰንን ለቤተሰቡ በፃፈው ደብዳቤ እንደ ገለፀው “….ምግቡ ዱቄትና ሩዝ ብቻ ነው። ቢኖ ቺዝ (አይብ) ኮምጣጤ
ሁሉ የለም። የመጻፊያ ወረቀት እንኳን አጥተናል….” ብሏል። ዶክተር አምብሮጄቲ እንደፃፈው የቴሌግራፍ ሽቦ
ሊቀጥሉ የሔዱ ሰዎች ቆስለው እሱም ከቁስለኞቹ ጋር መመለሱንና ያቆሰለቻቸውንም አንዲት ሴት አድፍጣ
ስትተኩስ ማየቱን ገልጿል። አንድ ጊዜም የቴሌግራፉን ሽቦ በድንጋዮች እየቀጠቀጡ ከሚቆርጡ ሴትች መሐል
ሁለት ተይዘው መምጣታቸውንም ገልጿል።
ዋና ጦርነት እስቲጀምር ድረስ በተናጠል ጀብዱ ከሠሩት አንዱ ቀኛዝማች ታፈሰ ናቸው። ወጣቱ
ቀኛዝማች ታፈሰ አዲግራት የመሸገውን ኢጣሊያ ከተራራ ላይ ወጥተው የኢጣሊያኖችን ሁኔታ በመነጥር ሲያዩ
ኢጣሊያኖች እየተጅመለመሉ ሲመጡ አዩ። ከዚህ በኋላ ላለው ከገብረ ሥላሴ መጽሐፍ ልጥቀስ “….አምስትና 6
ሺ የሚሆኑ ኢጣሊያኖች ሰባትና 800 የሚሆኑ ባሽባዙቆች ከእርዱ ወጥተው ቀኛዝማች ታፈሰ በመነጥር ከሚያይበት
ተራራ አጠገብ ከሜዳው ላይ ደረሱ።

“ቀኛዝማች ታፈሰ አምሳ የሚሆኑ ወታደሮች ተከትለውት ነበር። እነዚያም ሲመጡ ባየ ጊዜ ወርደን
እንተኩስባቸው ብሎ ካሽከሮቹ ጋር ተነጋገረ። ተነጋግረውም አልቀረ። ሄደው ተኮሱባቸው። ቀኛዝማች ታፈሰም
ያላጌ እለት 50 የሚሆነውን የኢጣሊያ ወታደር በአንድ ጐራዴ የነዳው አንድ ላይ ቆሞ የተኰሰው እይር እንደ
እርባጭ ተቆልሎ የተገኘው ዕድሜውም የ25 ዓመት ጐልማሳ ነበር። ኃይሉና ጀግንነቱ እንደነሳምሶን እንደነጌዲዮን
ነበርና ተኩሶ የጣለላቸው ጊዜ እነዚያም ሸሽተው ተመልሰው ወደ እርዳቸው ገቡ። እሱም የሞተውን ኢጣሊያ ገፎ
የቆሰለውን ባሽባዙቅ በቃሬዛ አስነስቶ መጥቶ ግዳይ ጣለ።….” ብለዋል።

አድዋ
“….የተተከለው ድንኳን ሲታይ ከብዛቱ የተነሳ አፍሪካ ኤሮፓን ለመጠራረግ የተነሳች ይመስላል። የጦርነቱ
ዕለት ኢትዮጵያውያኑ ደማቅ ቀለም ያለው ካባ ለብሰው ጠመንጃና ጦር ይዘው ጐራዴ ታጥቀው የነብርና ያንበሳ
ቆዳ ለብሰው አዝማሪዎቹ እየዘፈኑ ቄሶች ልጆች ሴቶች ሳይቀሩ ፀሐይዋ ፈንጠቅ ስትል በተራራው ላይ ቢታዩ ጊዜ
የኢጣሊያን ጦር አሸበሩት።….” በርክለይ።
“….ውጊያው እስቲጀመር እንጠብቃለን።….እህቴ ሆይ ይህ ደብዳቤ ሲደርስሽ በሕይወት እንደሌለሁ
ቁጠሪው። በሕይወት የምትቀሪው አንቺ እህቴ ለታዘዝኩበት ሥራ በክብር መሞቴንና በክብር መሞት ደግሞ ለሰው
ልጅ አስፈላጊ መሆኑን መስክሪ።….” ካፒቴን ካኖቫቲ ለእህቱ ከፃፈው ደብዳቤ ላ. ጉየራ ኢን አፍሪካ ከሚለው
መጽሐፍ።
“….በእንዲህ ዓይነቱ የጭንቅ ጊዜ መልካም ምኞቴን ልገልጽልህ እወዳለሁ።….ጥቂት ሰዓት ከሚያስኬድ
ርቀት ላይ ራሶች ተሰልፈዋል። ባንድነት ወደኛ ይጓዛሉ። ባታሊዮናችንም እንድናፈገፍግ ብቻ ይነግረናል። የዚህም
ውጤት መጨረአው ምን እንደሚሆን ይገባሃል። ጦር እየገፋ እስቲመጣ ድረስ ብቻ እንጠባበቃለን።….ለታዘዝነው
ትእዛዝ ሕይወታችንን እንሰዋለን። የኛ ነገር ተስፋ የሚያስቆርጥ ነው። አሁን ሁሉን ትቼ የማስበው ለተከበረው
ሽማግሌ አባቴና ለተከበረችው እናቴ ነው። አንድ የምለምንህ ነገር አለኝ። ቤተሰቦቼ ምንም ነገር ቢያገኛቸው
እንድትረዳልኝ አደራ እልሃለሁ።….” መቆ አለቃ ሚሴና ላ. ጉየራ ኢን አፍሪካ ከሚባለው መጽሐፍ።
በአገራችን የአድዋ ጦርነት ብዙ ጊዜ ተጽፏል። አሁን ለመፃፍ የምፈልገው አንዳንድ ከዚህ በፊት
በአገራችን ያልተፃፉ ነገሮችን ባጫጭር እያደረግሁ ነው። የኢትዮጵያ ጦር ብዛትና አሰላለፍ በየጊዜው ተገልጿል።
የኢጣሊያ ጦር ብዛትና አሰላለፍ ግን እምብዛም አልተገለፀም። የኢጣሊያ ጦር አሰላለፍ በዝርዝር ሲታይ
እንደሚከተለው ነው።
በአልቤርቶኒ የሚመራው ብርጌድ በውስጡ በሜጀር ዲሪቶ የሚመራው 1ኛው ቦታሊዮን 950 ወታደሮች
በሜጀር ኮሱ (COSSU) የሚመራው 6ኛው ባታሊዮን 850 ወታደሮች በሜጀር ቫሊ የሚመራው 7ኛው ባታሊዮን
950 ወታደሮች በሜጀር ጋሜራ የሚመራው 8ኛው ባታሊዮን 950 ወታደሮች ሌተና ሳፒሊ የሚመራው ባታሊዮን
376 ወታደሮች በኢንሪ የሚመራው የተራራ መድፈኛ ጦር ከ4 መድፎች ሻቢ የሚመራው ሁለተኛው መድፈኛ
ክፍል ከሁለት የተራራ መድፎች ቢያንኪኒ የሚመራው 3ኛው መድፈኛ ክፍል ከአራት መድፎች ማሶዮ የሚመራው
4ኛው የተራራ መድፈኛ ክፍል ከአራት መድፎች ጋር ነበሩበት። በጠቅላላው በአልቤርቶኒ ውስጥ 4.076
ወታደሮችና 14 መድፎች ነበሩ።
አሪሞንዴ የሚመራው ብርጌድ ደግሞ በ14ኛው ሬጂሜንት ውስጥ ዲ. እስቲቫኖ የሚመራው ባታሊዮን
423 ወታደሮች ኮምፒአና የሚመራው 350 ወታደሮች ያሉበት ባታሊዮን ብሩስቲ በሚመራው 2ኛ ሬጂሜንት

ውስጥ ቪያንቺኒ የሚመራው 450 ወታደሮች ያሉበት ባታሊዮን ዲ. አሚቺስ የሚመራው 500 ወታደሮች ያሉበት
ባታሊዮን ባውዶይን የሚመራው 550 ወታደሮች ያሉበት ባታሊዮን ፓቪሲ የሚመራው 220 ወታደሮች ፍራንዚኒ
የሚመራው 11ኛው የተራራ መድፈኛ ክፍል ከስድስት መድፎች ጋር በጠቅላላው 2493 ወታደሮችና በጠቅላላው
12 መድፎች ነበሩት።
ዳ. ቦርሜዳ በሚመራው ብርጌድ ውስጥ ደግሞ በራኚ 3ኛ ሬጂሜንት ውስጥ ጀርዳኖ በሚመራው 5ኛው
ባታሊዮን ውስጥ 430 ወታደሮች ፕራቶ በሚመራው 6ኛ ባታሊዮን ውስጥ 430 ወታደሮች ዲ. ፎንሲካ
በሚመራው 10ኛው ባታሊዮን ውስጥ 450 ወታደሮች አይራጊ በሚመራው በ6ኛው ሬጂሜንት ውስጥ ደግሞ
ብራንኪ የሚመራው 450 ወታደሮች ያሉበት 3ኛው ባታሊዮን ራይኔሪ የሚመራው 450 ወታደሮች ያሉበት
13ኛው ባታሊዮን ዲ.ቪቶ የሚመራው 950 ወታደሮች ያሉበት ባታሊዮን በወዶ ፈቃደኛነት የገቡ 210 ወታደሮች
ብዞላ አመራር ሥር ማቴኖ የሚያዘው ስድስት መድፎች ያሉበት 5ኛው የተራራ መድፈኛ ክፍል ሬጋዚ የሚመራው
6 መድፎች ያሉበት 6ኛው የተራራ መድፈኛ ክፍል ጂስላ የሚመራ 6 መድፎች ያሉበት 7ኛው የተራራ መድፍ
ክፍል በጠቅላላው 3.350 ወታደሮችና 18 መድፎች ነበሩበት።
ኤልና በሚመራው ብርጌድ ውስጥ ደግሞ የ4ኛው ሬጂሜንት አዛዥ ሮሚሮ የሚያዘው ሞንቴኪ የሚመራው
7ኛው የእግረኛ ባታሊዮን ከ450 ሰዎች ጋር ቪዳንት የምያዘው 450 ሰዎች ያሉበት ባታሊዮን ማንፍሬዲ የሚያዘው
480 ወታደሮች ያሉበት ባታሊዮን ናና በሚያዘው ሬጂሜንት ውስጥ ደግሞ አልፔኒ የተባለው ተራራ ወጭ
ባታሊዮን ከ550 ወታደሮች ጋር ፌራሮ የሚያዘው 85ኛው ባታሊዮን 550 ወታደሮች ጋር ቫልዲዮል የሚያዘው
500 ወታደሮች ያሉበት ባታሊዮን ጋሊያኖ የሚያዘው 1.150 ወታደሮች ያሉበት ባታሊዮን ዲ. ሮሣ በሚያዘው
ሬጂሜንት ውስጥ 1ኛው መድፈኛ ክፍል ከስድስት መድፎች ጋርና ከስባ እንጂኜሮች ጋር ሆነው በጠቅላላው
4.150 ወታደሮች ነበሩት።
በጠቅላላው ኢጣሊያና አድዋ ላይ ያስለፈው ዘመናዊ ዘመናዊ ጦር 14.069 ነጭ ወታደሮችና በጠቅላላው
በጦሩ 56 መድፎች ነበሩ። ከዚህም ሌላ 1.400 የጭነት ከብት የሚነዱ ዘመናዊ መሣሪያ የታጠቁ ወታደሮች
እንደነበሩ አኪሌ ቢዞኒ ይገልጻል።
የኢጣሊያ ጦር በዚህ ሁኔታ ተሰልፎ ሳለ በማጆር ሳልሳ የተላከውን የእርቅ አሳብ ምኒልክ አልቀበልም ካሉ
በኋላ የኢጣሊያ ጦር በየምሽጉ ላይ የኢጣሊያን ባንዲራ ሰቀለ። የካቲት 22 ቀን ሌቴና ጄኔራል ባራቲየሪ በቁጥር
87 የጦሩን ድልድል አወጣ። ከድልድሉ መጨረሻም ማስጠንቀቂያ በሚል ርዕስ “….ማንኛውም የኢጣሊያ
ወታደር የሚይዘው የራሱን ጥይት ለሁለት ቀን የሚበቃ ምግብ ከላይ የሚደርበው ልብስ የውሃ መያዣ ጠርሙስ
አንድ ጐድጓዳ ሰሃን (ሰኬሎ) ነው። እያንዳንዱ ወታደር በሚጓዝበት ጊዜ ተከታትሎ እንዲሄድና በየመሀሉም ሁለት
የመድኃኒት ዕቃ የተጫኑ በቅሎዎች 8 ጥይት የተጫኑ በቅሎዎች እንዲገኙ ይሁን። ሌሎቹ ዕቃ የተጫኑት 5
በቅሎዎች ላንድ ነጂ ወታደር እየተሰጠው በየባታሊዮኑ ኋላ ይከተሉ። ለዛሬ እያንዳንዱ ወታደር 30 ስላሳ ጥይት
ይረከብ። ወታደሮች ሁሉ ድንኳን ብርድልብስና ሌላም ጓዝ እንዳይዙ ተከልክሏል።….ትእዛዝ ያፈረሰ ወይም ሰላይ
መስሎ የሚጠረጠር ሁሉ እየተያዘ ወደ ዋናው አዛዥ እንዲላክ።….የሚል አዋጅ አወጀ። በጉዞው ላይ ሲጃራ
ማጨስ መብራት ማብራት መነጋገርም ተከለከለ። ጊዜው ጨረቃ ነበርና በጨረቃዋ ጥላቸው እንዳይታይ
እንዲጠነቀቁም ታዘዘ።
በእኛስ በኩል? የምኒልክ ጦር በሙሉ አድዋ አካባቢ ሠፍሩዋል። ባህታ አምነዎስ የተባለ ኢትዮጵያዊም
ከኢትዮጵያ ጦር መሀል ነው። ባህታ ወደ መስኮብ ተልኮ ሩሲያ ውስጥ ተምሮ የተመለሰ ወጣት ነው። ባህታ የአገሩ

ለመወረር መታሰብ አናዶት ከምኒልክ ጋር ዘምቷል። ጦርነቱ ሊጀመር ሶስት ቀናት ያህል ሲቀረው የካቲት 19 ቀን
1888 ዓ.ም ራሺያ ላሉት ለራሻውያን ጓደኞቹ አንድ ደብዳቤ ጻፈ። ባህታ የጻፈው ደብዳቤ ሩሲያ ውስጥ
ክሮንስታት በተባለው ጋዜጣ ላይ ወጣ። ከአድዋ ጦርነት በኋላም ኢጣሊያኖች ወደ ኢጣሊያንኛ ተርጉመው ማርዞ
16 ቀን 1896 (በኛ መጋቢት 7) ቀን በወጣው እስታምፖ በተባለው ጋዜጣ ላይ ወጣ።
ባህታ ሞስኮብ ላሉት ጓደኞቹ የጻፈው ለጦርነቱ ዋዜማ እሱ ባለበት የጦር ክፍል የነበረውን ዝግጅት ነበር።
በጥቂቱ ብንወድለት እንዲህ ይላል። “….ምሽጋችንን እንደ ኤሮፓውያን አመሻሸግ እያደረግን ሌትና ቀን
በመሥራት ላይ ነን። በሺ የሚቆጠሩ ዛፎችን እንቆርጣለን። አንዳንዱን ለምሽጋችን እናጋድመዋለን። አንዳንዱን
ደግሞ ቁመቱን ልክ እንደ እናንተ እንደ ክሮንስታት ፎቅ ቤቶች እያደረግን እናቆመዋለን።….ውፍረቱም በኔ
እምነት የመድፍ ጥይት በስቶት የሚያልፈው አይደለም። ሴቶችና ልጆች ደስ እያላቸው በሥራው ይረዱናል።
“….የኛ ንጉሠ ነገሥት ብዙ ጊዜ በዚህ በኛ በኩል እያለፉ ለምን ይሄን ያህል ጥንቃቄ እንደምናደርግ
ይጠይቁናል።….በጣም ጥሩ ቦታ ይዘናል። ከፊት ለፊታችሁም አምስት ደስ የሚሉ ኮረብታዎ ይታዩናል።….አራቱ
በዙሪያችን ሲሆኑ አንዱ ግን ከኛ አቅራቢያ ከመሀል ነው። ንጉሠ ነገሥታችን የሠፈሩት ከመሀከለኛው ተራራ
ነው።….ከየትም ቦታ ብንሆን የንጉሠ ነግሥቴን ድንኳን አያለሁ። በዚያም ያለውን የሴቶች ዘፈንና የቄሶች ዝማሬ
እሰማለሁ። ትናንት ንጉሠ ነገሥቱ ሠፈራችንን ለ3ኛ ጊዜ ጐበኙልን። ራሶች በሙሉ ከእሳቸው ጋር ነበሩ። ራስ
መኰንንም መቀሌ ጦርነት ላይ የቆሰሉት አሁን ስለተሻላቸው አንድ ጊዜ እየጋለቡ በአጠገቤ ሲአልፉ ደፈርኩና
ካባዎ ከትከሻዎ ተቀዷል ብዬ ነገርኳቸው። ሳቁና “ዝም ብለው ከኢጣሊያኖች አዲስና የተሻለውን ማርኬ
አመጣለሁ” በለውኝ ቀልደውብኝ አለፉ።….እናንተ አገር እንዳየሁት የኛ አገር ወታደር መድኃኒትም ሆነ የቁስለኛ
መታከሚያ ሆስፒታል የለንም። በተለይ ባለፈው ድርጊት ተማራኪ የኢጣሊያ ቁስለኞች እየበዙብን ስለሔዱ
ሰንሰለታቸውን እየፈታን እንለቃቸዋለን።….” የሚል ነበር የአድዋ ጦርነት ሲጀመር እነባህታ የሠሩት ያለጥቅም
ቀረ ጦርነቱ እንዴት ተጀመር? ሁለት ዓይነት ትረካ አለ? ሁለቱንም እንመለከታለን።
አንዱ የፀሐፌ ትእዛዝ ገብረ ሥላሴ ትረካ ነው። “….በዚያን ቀን የዘቡ ተራ የትግሬው ገዥ የራስ መንገሻ
ነበር። 500 ነፍጥ የሚሆን የያዙ የሱ ሰዎች ዘብ ሲጠብቁ በየካቲት 23 ቀን የቅዱስ ጊዮርጊስ ለት ለሊቱን በ11
ሰዓት የኢጣሊያ ወታደር ተሰልፎ መጥቶ ከበሩ ላይ አደጋ ጥሎ ከዘበኛ ጋር ተታኮሰ። እነዚያም ተታኩሰው
ከኢጣሊያኖች 2 ባሽባዙቆችን ማረኳቸው። ምርኮኞቹንም ቢጠይቋቸው እንዲህ አሉ። የአጤ ምኒልክ ሠራዊት
ቀለብ ሊያመጣ ርቆ ሄደዋውል

ሠፈሩ ባዶ ነው አደጋ እንጣልበት ብለው ኢጣሊያኖች 4 ጄኔራል ባባ ገሪማ

በኩል አንድ ጄኔራል በማርያም ሸዌቶ በኩል ተሰልፎ መጥቷል ብለው አወሩ።
“ይህን ወሬ በሰማ ጊዜ ከዘበኞቹ አንዱ ወደ ንጉሠ ንገሥቱ ሠፈር መሮጥ ጀመረ። ቀጃዝማች ታፈሰንም
ከመንገድ አገኘው ለሊቱም አልነጋም ገና ጨለማ ነበርና ማነህ ተባባሉ። ይህነንም ወሬ ነገረው። ቀኛዝማች ታፈሰም
ይህነን በሰማ ጊዜ ከበቅሎው የነበረውን በፈረስ ተዛውሮ ወደ ንጉሡ ድንኳን በፈረስ ደረሰ። የንጉሠ ነገሥቱ
የእልፍኝ ዘበኞች ተጣርቶ መምጣቴን ወደ ጃንሆይ አሰሙልኝ አለ። አጤ ምኒልክም ይህንን በሰሙ ጊዜ አለጊዜው
ስለምን መጣ ብለው ከእልፍኙ ወጥተው ጠየቁት። እሱም ኢጣሊያ አደጋ ሊጥል ተሰልፎ በቅሎ መምጣቱን
ተናገረ። አጤ ምኒልክም ከሠፈሬ ድረስ መጥቶ ተኩስ ካልጀመረ እንግዲህ እኔ ተሰልፌ አልወጣም ይሉ ነበርና
ስለዚህ እንደወትሮው ሊያሰፈን ነው እንጂ እውነት ይመጣ ይመስልሃልን ብለው መለሱለት። እሱም ዛሬስ እርግጥ
ነው አለ።….የጦር ልብሳቸውን ለብሰው ተሰልፈው አዳራሽ ድንኳን ሄደው ተቀመጡ። የዚህን ጊዜ ነጋ። እንዲህም
እሲትሆን ድረስ ትግሮች በ11 ሰዓት የጀመሩ ይታኮሱ ነበር።….” ይላሉ።

ሌላው ተራኪ አንቶኒ ሞክለር ነው። “….በቅዱስ ገብርኤል ቤተ ክርስቲያን የኢትዮጵያ መኳንንት
ከመንጋቱ በፊት ተሰብስበው ቅዳሴ ይሰማሉ። የቤተ ክርስቲያኑ በር ክፍት ነው። ጳጳሱ አቡነ ማቲዎስ ቅዳሴውን
በሚመሩበት ጊዜ ሁለት ጥይት ተተኮሰ። ይህም ምልክት ነበረ። በዚህ ጊዜ የሐረርጌው ራስ መኰንን የንጉሡ
ታማኝ አጐት ከቤተ ክርስቲያኑ ወጡ። ከጥቂት ደቂቃዎች በኋላ ተመልሰው ገብተው

የኢጣሊያኖችን መምጣት

ተናገሩ። ንጉሡም ወሬውን በፀጥታ አዳመጡ። ከዚያም ራስ መኰንን ወደ አቡኑ ዘንድ ቀርበው በሹክሹክታ
ነገሩዋቸውና ተመልሰው ከመቀመጫቸው ተቀመጡ። አቡኑም መስቀላቸውን በቀኝ እጃቸው ይዘው በደከመ አነጋገር
“ልጆቼ ዛሬ የእግዚአብሔር ፍርድ የሚገለጽበት ቀን ነው። ሂዱ ለሃይማኖታችሁና ለንጉሣችሁ ተከላከሉ።
ሁላችሁንም ከኃጢአታችሁ እግዚአብሔር ይፍታህ” አሉ። መኳንንቱም እየቀረቡ መስቀ እየተሳለሙ ወደ የሠፈሩ
ሄደ።….” ይላል።
እንደ ገብረ ሥላሴ አፃፃፍ ምኒልክ ከቤተ ክርስቲያን ሳይሆን ያደሩትም ለጦርነት የተነሱትም ከሠፈራቸው
ነው። እንደ አንቶኒ አፃፃፍ ደግሞ ምኒልክ ለጦርነት የተነሱት ከቤተ ክርስቲያን እንዲያው ሁኔታውን ለማወቅ እንጂ
ከየትም ቢነሱ መጨረሻው ስላማረ ለአሚታ አያበቃም። መጨረሻው ባያምር ኖሮ ግን “ሲፀልዩ በማደር ፈንታ
ከሠፈር ድንኳን ስላደሩ” ወይም ደግሞ “ከሠፈር ሆነው ጦሩን በማደራጀት ፈንታ ለነፍሳቸው አድልተው ወይም
ፈርተው ቤተ ክርስቲያን ውስጥ ሲፀልዩ በማደራቸው” ይባል ነበር። ለሁሉም ጉዳይ ጸሐፌ ትእዛዝ ገብረ ሥላሴ
አብረው ስለነበሩ የእሳቸውን መቀበሉ ይሻላል።
የአድዋ ጦርነት እንዴት ተካሔደ እንበል። ጠቅላይ ጦር አዛዡ ጄኔራል ባራቲየሪ ጦሩ ከማታው በ3 ሰዓት
እንዲነቃነቅ ያዘዘው የካቲት 21 ቀን ነበር። በዚህ ቀን ማለት አርብ ማታ ሊንቀሳቀስ የተዘጋጀው የኢጣሊያ ጦር
ዝናብ በመዝነቡ ምክንያት ቀረ። የካቲት 22 ቀን ቅዳሜ ብራ ሆኖ ስለዋለ ጦሩ ለሊቱን እንዲንቀሳቀስ አዘዘ።
በተሰጠው የስነ ሥርዓት አካሄድ መሠረት የኢጣሊያ ጦር ጉዞውን ጀመረ። ከሌሊቱ 11 ሰዓት ሲሆን ጄኔራል
ዳቦርሜዳ ባስተላለፈው መልክት ሬቢ ተራራ ደርሻለሁ አለ። ከሩብ ሰዓት በኋላ 11 ሰዓት ተኩል ይሄው ጄኔራል
ዳቦሜዳ ከሬቢ ተራራ ምሥ ራቁን ይዣለሁ ብሎ ላከ። ደጀን ሆኖ የተላከው ጄኔራል ኤሌና ከሌሊቱ ለ12 ሰዓት
ሩብ ጉዳይ ሲሆን “የታዘዝኩበትን ሥፍራዬን ይዣለሁ” ብሎ ላከ።
በኢትዮጵያውያን በኩል የኢጣሊያ መንቀሳቀስ ወሬ እንደ ተሰማ ራስ መኰንን የሐረርጌን ጦር እየመሩ
ገስግሰው አድዋ ከተማን ያዙ። ራስ ሚካኤል የወሎን ሠራዊት አስከትለው ሰላዶ የሚባለውን ተራራ ያዙ። በንጉሥ
ተክለ ሃይማኖት የሚመራው የጐጃም ጦር ፊት ለፊት ወደ ኢጣሊያኖች ምሽግ አመራ። ራስ መንገሻ ዮሐንስ አዲ
ቡን ላይ የትግራይ ሠራዊት አሰለፉ። አጤ ምኒልክ እጌቴ ጣይቱ ራስ ወሌና ዋግሹም ጓንጉል በስተኋላ ደጀን ሆኑ።
የኦሮሞ ፈረሰኞች 13 ኪሎ ሜትር ያህር ከሚርቅ ቦታ ሁሉ ያሉትን የውሃ ምንጮች እየፈለጉ ከበው ያዙ።
ሌሊቱን ወታደሩ እየሸለለ አዝማሪዎችም ማዝመር ጀመሩ።
“ኧረ ጉዱ በዛ ኧረ ጉዱ በዛ
በጀልባ ተሻግሮ አበሻን ሊገዛ” ይሉ ነበር። ቄሶችና መነኮሳት መስቀል እየያዙ “….ግፉ ወደፊት” ይላሉ።
ሴቶች ከባሎቻቸው ሕፃናት ካባቶቻቸው ሥር እየሆኑ ለሊቱን ሲጓዙ አደሩ። የራስ መንገሻ ሠራዊት ለሊቱን
በጄኔራል አልቤርቶኒ ከሚመራው የኢጣሊያ ጦር ጋር እንዳ ኪዳነ ምህረት ላይ ተጋጥሞ ተኩስ ከፈተ። ይህም
ድንገተኛ ተኩስ የተከፈተበት ምክንያት የአልቤርቶኒ ቀዳሚ ጦር በኰሎኔል ቱሪቶ የሚመራው እንዳ ኪዳነ ምህረት
የሚባለውን ቦታ ሲያልፍ ሲል በመገናኘታቸው ነው።

ከንጋቱ 12 ሰዓት ተሩብ ሲሆን አልቤርቶኒ ሌሎቹ ጄነራሎች እንዲረዱት ጠየቀ። ወዲያውም ጦሩ በሙሉ
በኢትዮጵያውያን ስለተቋረጠ መረዳዳት ያለመቻሉን ሰማ። ለአንድ ሰዓት ሩብ ጉዳይ ሲሆን የጄኔራል ዳቦርሜዳ
ብርጌድ አልበርቶኒን እንዲረዳ ታዘዘ። ረጂው ጦር 800 ሜትር ያህል እንደተጓዘ በኢትዮጵያውያን ተያዘ። በሌላ
መንገድ በማርያም ሸዊቶ አልፎ ለመከላከል ጉዞ ሲጀምርም ደራርና ናስራይ የተባሉት ተራራዎች አጥር ሆነው
የዳቦርሜዳን ጦር ከለከሉት። ሁለት ሰዓት ተሩብ ሲሆን ጄኔራል ባራቲየሪ ፈረስ ላይ ተቀምጦ ጦሩን ለማበረታታት
ራዮ ወደተባለው ተራራ ሄደ። በዚያም ከእንዳ ኪዳነ ምህረት የተመለሱ ብዙ የኢጣሊያ ቁስለኞችና የሸሹ
ወታደሮች ሜዳውን ሞልተውት በማየቱ ጄኔራል ባራቴየሪ ደነገጠ። የሸሹትንም እንደገና ወደ ጦርነቱ መለሳቸው።
በጄኔራል አልቤርቶኒ ውስጥ ያለው 3ኛውና 4ኛው መድፈኛ ብርጌድ መድፍ ይተኩሳል። ለእያንዳንዱ
መድፍም ዘጠና 90 ጥይት ተመድቧል። ወታደሩ በጠበንጃና በመትረየስ እየተኮሰ በተኩሱ መሬቱን አናውጧል።
ይህ ሁሉ ተኩስ እየተተኮሰ ኢትዮጵያውያኑ በዚያ ሁሉ ተኩስ መሀል ሰንጥቀው እየገቡ የኢጣሊያን ወታደር
ፈጁት። የመድፎቹ ተኩስም ከአንድ ሰዓት የበለጠ ጊዜ አልቆየም። ኢትዮጵያውያኑ ዝም አሰኙት። በጥቂት ጊዜ
ውስጥም 81 የኢጣሊያ መኰንኖችና 48 ኢትዮጵያውያኖች ማረኩት። የተማረኩት ቁስለኞች ነበሩ። ያልቆሰሉት ግን
ሸሽተው አመለጡ።
የባታሊዮን ጦር መሪ የነበረው ኰሎኔል ጋሊያኖ ፊቱ ላይ ቆስሎ ተማረከ። በምርኰ ሲሄድም ደክሞት
ወደቀ። ከዚያው ከወደቀበት እንደሆነ ግደሉኝ እንጂ ከዚህ ቦታ አልነቃነቅም። በማለቱ ኢትዮጵያውያኑ ጊዜ
ላለማባከን ብለው ገድለውት ሌሎቹን ምርኮኞች እየነዱ ሄዱ።
ሮም ላለው ለኢጣሊያ የጦር ሚኒስቴር የጦርነቱ ዕለት ማለት የካቲት 23 ቀን የተላለፈ አንድ ቴሌግራም
አለ። ቴሌግራሙን ያስተላለፈው የኤርትራ ምልክት ገዥ የነበረው ላምቤርቴ ነው። ከቴሌግራሙ ባጭሩ
እንመልከት።
“ምፅዋ መጋቢት 2.1886
“አሁን ገና ከአዲ ቀይህ አገር ገዥ አንድ ቴሌግራም ደረሰኝ። ቴሌግራሙ የሚለው ለ29 ለሊት የሸዋን
ጦር በሶስት በኩል ከቦ ለማጥቃት ስለተወሰደው እርምጃ ይገልጣል። ዝግጅቱም በግራ አልቤርቶኒ አራት ባታሊዮን
ጦርና የተራራ መድፍ ይዞ በመሀል አሪሞንዲ አንደኛውን ምርጥ ብርጌድ ሁለት የተራራ መድፎች ይዞ በስተቀኝ
ዳርቦሜዳ 2ኛውን ብርጌድና አራት የተራራ መድፎች ይዞ ለደጀን የኤሌና ብርጌድ ከመድፎች ጋር ሆኖ ተሰልፍው
ነበር።
“ጦራችን ያለምንም ችግር አድዋ ደርሶ ነበር። የአልቤርቶኒ ጦር አባ ገሪማ ደርሶ አድዋ ላይ የሠፈረውን
ጦር ሊይዝ ነበር። ወዲያው አበሾቹ ተኩስ ከፍተው አባረሩት። ሠራዊቱ በሙሉ ሸሸ። ለመሸሽና ለማምለጥ የበቁት
እንኳ የመድፍ ሽፋን እየተሰጣቸው ነው።….መድፎቻችን በሙሉ በጠላት እጅ ገቡ። ይህንንም የቴሌግራም ቃል
ለማስተላለፍ ያበቃንና ወሬውን ያመጣልን ከጦርነቱ ቦታ በእግሩ ሸሽቶ እንዲቀይህ የገባው ቫሊንዛኖ ነው።….ሌላ
ቴሌግራም

እንደደረሰኝ

ወዲያውኑ እልካለሁ።

ወታደሩ

ሁሉ በየምሽጉ እንዲገባ

ትእዛዝ

አሳልፌአለሁ።

ላምቤርቲ።”
በጦርነቱ ጊዜ በኢጣሊያ አገር በሚላኖ ለሚገኙ ጋዜጦች ሁሉ ተወካይ ሆኖ የመጣው አኪሊ ቢዞኒ አገሩ
ከተመለሰ በኋላ ሲ.ኤርትሪያ ኔል. ሳሳቶ. ኢ. ኔል. ፕሬዝዳንቴ በሚል ርዕስ ባሳተመው መጽሐፉ ውስጥ ሲገልጽ
“….ከጧቱ 2 ሰዓት ተኩል ሲሆን ሠራዊቱ በሙሉ ቦታውን እየለቀቀ ሸሸ። አባ ገሪማና አባ ሹሉዳ በጠላት እጅ

ወደቁ። ጠላት በመስመር በመስመር እየሆነ ይመጣብን ጀመር። በአካባቢው የነበሩ 14 መድፎቻችን እያጣደፉ
ይተኩሱ ነበር።….ጄኔራል አልቤርቶኒ ማጥቃሩን ትቶ ወታደሩ ለራሱ እንዲከላከል ትእዛዝ ሰጠ። የጠላት ጦር ግን
የማይቻል ሆኖ መጣብን። በግምት 15.000 የሚሆን ሰው መጣብን። ንጉሡም ቀይ ጃንጥላቸውን አስይዘው
በወታደሩ መህል ነበሩ።….ጠቅላላ መድፎቻችንና መትረየስ ተኳሾቻችን ባላቸው ኃይል ሁሉ በየመአዘኑ ይተኩሱ
ጀመር።….መድፎቻችን አቅጫታ እየለወጡ እንዲተኩሱ ተደረገ።….6ኛውና 8ኛው ባታሊዮን ከቀኝና ከፊት ለፊት
ከሚተኮሰው የጠላት ጥይት ከባድ ጉዳት ደረሰበት።
“….የጄኔራል አልቤርቶኒ ወታደሮች በሙሉ ተያዙ። ጠላትም ያን ቦታ አልፎ ወደፊት ገሠገሠ። 3 ሰዓት
ተኩል ሲሆን ሁሉም ተስፋ ቆረጠ። የቀረን የምንተማመንበት አንደኛው ባታሊዮን ብቻ ነው። እሱም በእንዳ ኪዳነ
ምህረት ላይ ባደረገው ግጥሚያ ብዙ መኰንኖች አለቁበት። ይህ አንደኛ ባታሊዮን ከለላ ባታሊዮን በተውጣጡ
ወታደሮች ተሞላ። ወዲያውኑ የጠላት የአበሻ ወታደሮች ደርሰው ያባርሩት ጀመር። የአሪሞንዲም ብርጌድ ብትንትኑ
ወጣ። በያለበት ሩጫና መበታተን ሆነ።
“….ምስጋና ይግባው 7ኛው ባታሊዮን ሶስት መድፎችን አስተርፎ ነበር። ሕይወታችንን ለማዳን እነኚያ
ሶስት መድፎች እኩል ሰዓት ያህል እንደተተኮሱ በአበሾች እጅ ወደቁ።….ለደጀን የተቀመጠው 13ኛውና 3ኛው
ብርጌድ ባንድነት ሆኖ ደረሰልን። ደህና አድርጐ በአዲስ ጉልበት መዋጋት ሲጀምር ልክ 4 ሰዓት ተኩል ሲሆን
ከአበሾቹ ጦር የጋላ ፈረሰኛ መጣና ወረረው። ከዚህ በኋላ የኛ ወታደሮች ፀጥ አሉ። በሠፈራችንም ፀጥታው
ነገሠ።….” በማለት በሰፊው ጽፏል።
ረፋዱ ላይ ጄኔራል ባራቲየሪ ተማረከ። ጄኔራል ባራቴየሪ በኋላ ጊዜ ቆሰለ አገሩ ከገባ በኋላ ለጋዜጠኞች
መግለጫ ሰጥቶ ነበር። ”….ጄኔራል አሪሞንዲ ጉልበቱን ተመትቶ ወደቀ። ኢትዮጵያውያን ሊማርኩት ሲመጡ
በጐራዴው እየተከላከለ አልማረክ ቢል ገደሉት። እኛ የሰለጠነው ዓለም ሥልጡን ወታደሮች ምንም አያውቁም
ከሚባሉት ኢትዮጵያውያን የምንማረው ትምህርት አለ። አበሾች ለባሩድና ለጥይት ይሳሳሉ። የሚገድሉ ካልሆነ
በስተቀር አይተኩሱም። ለዚያውም ቢሆን አስርና 15 ያርድ ያህል ቀርበው ባንድ ጥይት ደራርበው መግደል
ይፈልጋሉ። ያለዚያ ተደባልቀው በጐራዴ መምታት ይመርጣሉ እንጂ ጥይት ማበላሸት አይወዱም። ይህም
በማስጮህ ብቻ ጥይት ለሚያባክነው ለሰለጠነው አገር ወታደር ጥሩ ትምህርት ነው። ለምሳሌ ደጀን የነበረው
የመድፈኛው አዛዥ ካፒቴን ፍራንዚኒ መድፎቹን ይዞ ከጦር ሜዳ እንዲገባ ታዘዘ። 30 ኪሎ ሜትር ያህል ተጉዞ
ከጦሩ ሜዳ ገባ። ቦታውን አመቻችቶ አንድ የመድፍ ጥይት ገና እንዳስተኰሰ ተገደለ። ይህም ሊሆን የቻለው ያቺን
በብዛት ሆነው ድምፅ የሰሙት ኢትዮጵያውያን በንዴት ተሞልተው በብዛት ሆነው ስለወረሩት ነው። የተመካንባቸው
ደጀን የነበሩት መድፎቻችንም ካንድ ጥይት ተኩስ በኋላ ተማረኩ።….” በማለት መግለጫ ሰጥቷል።
ካፒቴን ማናሪና ለአንድ ወዳጁ የፃፈው ደብዳቤ ሚላኖ ውስጥ በጋዜጣ ታትሞ ወጥቶ ነበር። “….ከቀትር
በኋላው ጦርነት ተዳክምን። ከጧት ጀምሮ መድፎቹ ይተኮሱ በነበረበት ቦታ ጄኔራላችን ብቻውን ሽቅብ ቁልቁል
ይላል። ተናዷል። ተበሳጭቷል። “ቀላል አይደለም ቀላል አይደለም” እያለም ብቻውን ይነጋገራል። አንዳንዴም
ወደኛ ወደ መኰንኖቹና ወደ 6ኛው ሬጂሜንት አዛዥ ወደ ኰሎኔል አይራጊ ዞር እያለ ሳቅ እንደማለት ፈገግታ
ያሳየናል። ከጧቱ ጀምሮ ከጠቅላይ ጦር ሠፈር እንዴት መልእክት አይደርሰንም? እነሱም በሕይወት ያሉ
አይመስሉኝም ይለናል። የመጨረሻችን መጀመሪያ መሰለን። ውሃ ጥሙ ረሃብ አሰቃየን። እሾክ ውስጥ ገብቶ ሰው
እንዴት ይዋጋል! ለእያንዳንዳችን ሶስትና አራት ጠላት ተሰልፎብናል። እንዴት ይቻላል?....” በማለት ጽፏል።

ሱል ካፓ አድዋ በሚባለው መጽሐፍ መቶ አለቃ ሮፓ በኢጣሊያኖች ዘንድ እጅግ በጣም በጀግንነቱ
ስለታወቀና ስለተከበረው ስለ ኰሎኔል አይራጌ አሟሟት ሲገልጽ “….ጦራችን እንዲያጠቃ ስድስት ጊዜ ጦሩን
በጀግንነት ወደፊት መርቷል። ኢትዮጵያውያን ግን መለሱን። አንዳንድ ጊዜም ጦሩን የሚመራው ፈረሱ ላይ እየሆነ
ነበር። ሁለት ፈረሶችም ከጭኑ ሥር

እየተመቱ ሞተዋል። በመጨረሻው ጊዜ በቅሎው ላይ እወጣለሁ ሲል ግራ

ጐኑን ተመታ። ጥይቷ በአካሉ ሾካ ሄደች። ሲወድቅ ያዩት የኢጣሊያ ወታደሮች ሊያነሱት ተሯሩጠው ሄዱ። እሱም
እያቃሰተ እኔ ሽማግሌ ነኝና ተዉኝ። ከዚሁ ከጠላቶቼ ፊት እሞታለሁ። እናንተ ግን ወጣቶች ናችሁና ከዚህ መአት
ራሳችሁን አድኑ ብሎ ወደፍቱ ተደፋና ሞተ….” ሲል አትቷል።
ካፒቴን ሞልቴዶ በፃፈው ደግሞ “….ከአራተኛው ባታሊዮን አንድ የሸሸ የሱማሌ ወታደር ወደካምፓችን
ሲሮጥ መጣ። ካለሁበት በራፍ ላይ ሲደርስም ወደቀ። የኛ ጦር ደጀን ነበር። በአረብኛ ቋንቋም ነገሩ ምንድነው?
ምን ሆንክ አልኩት። አለቁ ሞቱ አለኝ። የወታደሩ ጠርቡሽ (ባርኔጣው) ካጠገቡ ወድቋል። ጠርቡሹን አቧራና ላብ
በክሎታል። ኮቱ የመድፈኞች ኮት መሆኑን ባውቅም ምልክት ያለብት የኮቱ እጅጌ ተገንጥሎ ስለሌለ ከየትኛው
መድፈኛ ክፍል እንደሆነ ላውቅ አልቻልኩም። በዚያ ክንዱ ላይም ክፉኛ ስለቆሰለ ደሙ በብዛት ይወርዳል።
ዙርያውን ከብበን በጥያቄ አጣደፍነው። አንጌራ ማንፍሬዲኒ ቶዜሊ አስካላ እያለ ይቃዣል።
“ምንድን ነው የምትለው! አልኩት
“ሰላም መቶ አለቃ። አበሾች ደርሰዋል እዚህ ናቸው። የአራተኛው ወታደር ሁሉ አለቀ። ሁሉም ሞቱ።
ማጆር ቶዜሊ ሞተ። አንጊራ ሞተ። ማንፍሬዲኒ ሞተ። ሁሉም ሞቱ አለኝ።
“ንገረን እንዴት ሞቱ? አልኩት።
“ዛሬ ጧት። አበሾቹ ብዙ ነበሩ ግማሹ ያህል ሞተ። ሌሎቹ ግን መጡብን። መድፍ ይተኮሳል። አበሾቹ
ግን መጡብን። ኦህ ስንትና ስንት መሰሉህ።
“በማን ውስጥ ነበርክ? አልኩት።
“ማንፍሬዲኒ ውስጥ።
“አይተሃል እሱን?
“አዎን አይቼዋለሁ ሞቷል።
“አስካላንስ አይተኸዋል?
“አዎን አይቼዋለሁ ሞቷል (አስካላ ግን ቆስሎ ተማርኳል) ሁሉንም አይቻለሁ። ሁሉም ሞተዋል።
ታመልጡ እንደሆነ እናንተም አምልጡ። አበሾቹ ከኋላዬ ናቸው። ጥፉ አለን የሱማሌው ወታደር….” ሲል ጽፏል።
ኢትዮጵያውያኖችስ የኢጣሊያን ጦር ድል ያደረጉት እንዴት ነበር? አለቃ ተክለ ሥላሴ ባልታተመው
መጽሐፋቸው ሲገልፁት “….ያንግዜ የኢጣሊያ ጦር ወጨፎ ሲተኩስ አረሩን በሰማይ ላይ የሚሄድ አንበሳ
ያስመስለው ነበረ። የሰልፉም ሥርዓት ሲራመድ አንድ ጊዜ ጥይት ሲያጐርስ አንድ ጊዜ ሲተኩስ አንድ ጊዜ ሲገል
ተራራውን ሰዉንም ዛፉንም ይበጣጥሰው ነበረ። የመድፉ አረር በሰማይ ሲሄድ የተወረወረ ኮከብ ይመስል ነበረ።
ምድር ከነካ በኋላ እንደ ገና ፈንድቶ ሰው ይገል ነበረ። የመድፉን ጥይት ዋንጫ ያህል ነበር ኋላምቀለሃውን ገረድ

ለውሃ መቅጃ አደረገችው….እግረኛው እሮጣለሁ ሲል ጫማውን እየከበደው አውልቆ እንዳይሮጥ አቀበትና
ቁልቁለት ጠጠር እየወጋው የኋሊት እየተኰሰ እሮጣለሁ ሲሊ ከእንዝርት የቀለለ የጁየ ከነብር የፈጠነ ቤጌምድር
ከቋንጣ የደረቀ ትግሬ ከአሞራ የረበበ ሸዌ ከንብ የባሰ ጐጃሜ እያባረረ በየጐዳናው ዘለሰው። አውሬ የነጨው ነጭ
መጋዝ እየመሰለ በየዱሩ ሆዱን ገልብጦ ወደቀና የአሞራ ቀለብ ሆነ።….የመጣው መድፍ ሁሉ ከነጥይቱ
ከነመኩራኩሩ በየመንገዱ እየወደቀ ተገኘ። ከአንድ ሥፍራ 18 መድፍ በተረፈ አምስትም ሶስትም በየመንገዱ
እየወደቀ ተማረከ። እሩቅ ድረስ የሄደው አባራሪ በነጋታው ከሠፈር ገባ። ከቅርብ የተመለሰው አባራሪ ማታ በጨለማ
ከሠፈር ገባ። የማረከውም እየማረከ የገደለውም እየገደለ እየፎከረ እያቅራራ ገባ። ያን ቀን ጦርነቱ ብርቱ ነበረ።
በነግህ ተኩስ የተጀመረ ማታ ተለያየ። ያን ቀን ከአማራው ከኢጣሊያውም እየቆሰለ እሚያነሳው እየታጣ ሐሩር
እየያዘው በውሃ ጥም ሲጨነቅ ከየገደላው እሳት እየተነሳ አቃጥሎ ፈጀው። ያን ጊዜ መንገዱ ባይከፋ ሠራዊቱ
በረሃብ ባይጐዳ አማራ ጨክኖ ቢተክል ኖሮ ጣልያን አንድ ለዘር አይተርፍም ነበር። አስመራን አስለቅቆ ከጥንት
ሀገር ይሰደው ነበር። ይህም ስለሆነ የኢጣሊያ ጦር ብርቱ ነበረ። የብርታቱን ብርታ ቅዳሜ ለሊት በዚያ በከፋ
በትግሬ መሬት በጨረቃ በጠጠር ባቀበት በቁልቁለት የጥይት ኮረጃውን የውሃ ታኒካውን ተሸክሞ እንቅልፍ አጥቶ
ሲጓዝ አድሮ ሲነጋ ተኩስ ጀመረ። ሲዋጋ ውሎ ማታ ተመልሶ ሲሄድ አድሮ አገሩ መግባቱ ያስደንቃል። እንኳን
በመከራ በደስታ ቢሆን ሁለት ለሊትና አንድ መአልት ከራብና ከጥም ጋራ አይቻልም።….” ብልዋል።
ፕሮፌሰር አፈወርቅ ገብረ የሱስ ደግሞ “ዳግማዊ አጤ ምኒልክ” ከሚባለው መጽሐፋቸው “….ወታደሩ
ለሊቱን ሙሉ በጀባው ከባድ ኮረጆውን ባጫንቃው ጠበንጃውን በቀኝ ጐኑ የጥይት ከረጢቱን ተግራ ጐኑ የውሃ
ታኒካውን ተሸክሞ የገረረ ከባድ ጫማውን እስከ ጉልበቱ አጥልቆ ድልቀፍቀፍ እያለ በዚያ ጭንጫ በዚያ ሙቀት
በዚያ አቀበትና ቁልቁለት ያ ሁሉ ፈረንጅ ያ ሁሉ ጐበዝ ያ ሁሉ ወጣት ልጅ ባገሩ እንዲያ ሲያምርበት በሰው
አገር ላሊበላ ሳሚ መስሎ ኮርፈፍ ኮፍፈፍ ሲል….ሲማስን ሲደክም ሲንደላቀድ አድሮ….ሲነጋጋ አባ ገሪማ ደረሰና
መድፉን ጠመደ….ጦርነት ተጀመረ። ከዚያማ ወዲአ ምን ያነጋግራል። ኢትዮጵያዊው….አደጋ እንደተጣለበት ባየ
ጊዜ የቸኮለ በሌጣው ያልቸኮለ በኮርቻው እየተሰካ እየፈከረ እየተንደቀደቀ ገባበት።….የቀረው ግን ገና እንቅልፉን
አላሳብ ተኝቶ ነበረ። የኢጣሊአ መድፍ ነው በማለዳ የቀሰቀሰው።….የሸዋ ፈረሰኛ የጐጃም እግረኛ የትግሬ ነፍጠኛ
ያማራ ስልተኛ ከቦ ያናፋው ይቀላው ያንደገድገው ጀመረ።….ከእንዝርት የቀለለ የጁዬ ተነብር የፈጠነ በጌምድር
ተቋንጣ የደረቀ ትግሬ….ፈጀው አሰጣው ዘለሰው።….ወደኋላ ቀርቶ የነበረው ሁሉ ነገሩን ሳያውቅ ወደ ጦርነት
ሲጓዝ ነበረ። ነገር ግን የጄኔራል ባራቲየሪን መሸሽና የጦሩን መፈታት ባየ ጊዜ ያ ሁሉ ወደኋላ የነበረ ኢጣሊያ
መድፈኛ መጫኛውን በጐራዴ እየቆረጠ መድፉን እየጣለ በመድፉ ሥፍራ እሱ እየተተካ በአጋሰሱ እየጋለበ
አስመራ ገባ። አንድ ላይ ብቻ 18 መድፍ አንድ ጊዜ ሳይተኮስ እስከ ጥይቱ እስከ መንኮራኩሩ ወድቆ ቀርቶ
ተያዘ።….” ብለዋል።
ጸሐፌ ትእዛዝ ገብረ ሥላሴ ደግሞ “….ሠራዊቱ ቀለብ ሊያመጣ የሄደው አክሱም ጽዮን ቤተክርስቲያን
ሊስም የሄደው….ሁሉ እጁ ነው እንጂ አንድ እጁ ለጦር አልደረሰም። የተኩሱን መድመቅ የሰማ ጊዜ ሠራዊቱ
ተሰልፎ ተነሳ። አጤ ምኒልክም ከበቅሎ ወጥተው ወደሱ መንገድ ጀመሩ። ሰልፉ ግን ጌታው ከሎሌው ጭፍራው
ከአለቃው አልተገናኘም። በየፊቱ ክምር እንዳየ ዝንጀሮ ወደጦሩ ወደመድፉ ይሮጥ ነበ።….መድፉ ይመታኛል
ነፍጡም ይጥለኛል እሞታለሁ ብሎ ልቡ አልፈራበትም።….የቆሰለውም ሰው አልጋው ይቁም እንጂ ኋላ ስትመለስ
ታነሣኛለህ በመሐይም ቃሌ ገዥቼሃለሁ ይለው ነበር። እይርም ያለቀበት እደሆነ የቆሰለውን ሰው ከወገቡ ዝናሩን
እየፈታ እያባረረ ወደፊት ይተኩስ ነበር። ሰውም ከመንገድ ርዝመት ከተኩስ ብዛት የተነሣ ደክሞት የተቀመጠ
እንደሆነ የምኒልክ ወሮታ የጮማው የጠጁ ይህ ነውን እየተባባለ እንደገና እየተነሣ ይዋጋ ነበር።

“ከሌሊቱ 11 ሰዓት የጀመረ እስከ 4 ሰዓት ድረስ ተኩስ አላባራም። ድምፁም እንደ ሐምሌ ዝናም
እንደማያባራው ነበረ። የተኩሱ ጢስ ብዛት የሁለቱንም ወገን ለሰልፈኛው ሁሉ ከዛፍ ሥር ከጥላ እንደተቀመጠ
ሆኖለት ዋለ። ባይናችን እንዳየነው በጆሮአችን እንደሰማነው መፃፍ አይቻለንም።….አጤ ምኒልክ የፊተኛውን ጦር
ድል ካደረጉ በኋላ ወደፊት ተጓዙ። በላላውም በኩል ጦር እየጨመሩ ተከተሉት። በዚህ ጊዜ 5 ሰዓት ሆኖ
ነበር።….ሰጠኝ ሰዓት በሆነ ጊዜ ያጼ ምኒልክ ሠራዊት ቁስለኛውን የማረከውንም ኢጣሊያኖች እየያዘ ይመለስ
ጀመረ። አጤ ምኒልክ ግን ከጦሩ አልተመለሱም ነበር። እቴጌም ሠራዊቱ ብዙ እየሆነ መመለሱን ባዩ ጊዜ ንጉሥ
ሳይመለሱ የት ትሄዳላችሁ። የቆሰለውንም ሰው እኔ ካለሁበት አሳርፉት እናንተም ተመለሱ ብለው አስለፈፉት።
“የእቴጌ እህት ወይዘሮ አዛለች ከሰልፉ አብራ የነበረችው ሰው እየማረከ እየገደለ ሲመለስ ባየችው
ጊዜ….አድዋ ቤት አለህን ንጉሥህን ጠጅህን ጮማህን ትተህ ወዴት ትመጣለህ እያለች ለፈፈችው። ከዚህ በኋላ
እቴጌ ምነው ጦሩ አልተፈታምን ቀኑ መሸ ብለው አንድ ጐልማሳ ወደ ንጉሠ ነገሥቱ ላኩ። አጤ ምኒልክም በግራ
ሲተኮስ እሰማለሁ እንጂ በዚህ ያለው አልቋል ብለው ልከው ወደ ሠፈር ምላሽ አደረጉ።….ምሽት ሆኖ ለዓይን
አይታይም ነበር።…” ካሉ በኋላ በአድዋ ጦርነት የሞቱትን የጥቂት ጀግኖች ስም ይናገራሉ።
ታሪኩን እናሳጥረውና በአድዋ ጦርነት 7560 ኢጣሊያውያንና 7100 ጥቁር ወታደሮች ሲገደሉ 954
ኢጣሊያኖች ጠፍተዋል። 470 ኢጣሊያውያንና 958 ጥቁር ወታደሮች በጠቅላላው 1428 የጠላት ወታደሮች
ቆሰሉ። 11.000 ጠመንጃና የነበሩዋቸው 56 መድፎች በሙሉ ተማረኩ። በኢትዮጵያውያን በኩል 7000 ሞቱ።
10.000 ሰዎች ቆሰሉ።
ዳግማዊ አጤ ምኒልክ ይህን ድል ካገኙ በኋላ ለሩስያው ንጉሠ ነገሥት ዊልያም ለሮም ሊቀ ጳጳስ ሊዮን
13ኛ ለእስፓኙ ንጉሥ አልፎንሶ 13ኛ ለፓርቱጋሉ ንጉሥ ለቀዳማዊ ቄርሎስ ለስዊስ መንግሥት ሪፑብሊክ
ፕሬዝዳንት ለቤልጅግ ንጉሥ ዳግማዊ ሎዎፖልድ ለፈረንሣይ መንግሥት ፕሬዝዳንት ለሙሴ ፌሊክስ ፎር እና
ሌሎችም መንግሥታት የሚከተለውን ደብዳቤ ፃፉ።
“….ኢትዮጵያ ነፃነትዋን ራስዋን የቻለች መንግሥት ባጠገብዋም ጐረቤት የሌላት መሆንዋ አስቀድሞ
በኤሮፓ መንግሥታት ሁሉ የታወቀ ነው። ከግራኝ ጀምሮ እስካሁን በአህዛብ እጅ ተከባ ዘወትር በጦርነት ድካም
ነው ኑሮአችን። ከኤሮፓ ጦር መሣሪያ አስመጥቼ ሠራዊቴን ዘወትር ከጦርነቱ ድካም አሳርፋለሁ ስል ከንጉሥ
ኡምቤርቶ አባት ጋር የፍቅርን ነገር ጀመርኩ። ንጉሥ ኡምቤርቶም መንግሥት በያዙ ጊዜ እኔም እንዳባቴ ፍቅርን
እወዳለሁ ብለው ቢልኩብኝ እኔም እንዳባትዎ ካፈቀሩኝ እሺ ብዬ ፍቅርን ተቀበልኩ።
“ከንት አንቶሌኒ የሚባል የኢጣሊያ ሰው በገንዘብህ ጠመንጃ ልግዛልዎ ቢሊኝ ብዙ የዝሆን ጥርስና ወርቅ
ሰጥቼው ይዞ ሄደ። ከንጉሥ ኡምቤርቶ አስፈቅዶ ንገዝቶልኝ ሊያመጣ ከመንግሥት ፈቃድ በማግኘቱ እጅግ ደስ
አለኝ። 2ኛም ንጉሥ ኡምቤርቶ ኮንት አንቶኔሊን የመንግሥት መላክተኛ አድርገው ወደኔ ሰደዱት። ተልኮ
ያመጣውም ቃል ይህ ነው።
“ነጋዴም እንዲነግድ የጦር መሣሪያ እንዳይከለከል ይፈቅድልዋል። እርስዎም ባርያ እንዳይሸጥ ያስከልክሉ
በሌላ መንግሥትም ያለ መሥርያ ህሉ ብትፈልጉ በኛ በር ይወጣላችኋል አይከለከልም። እንደ ኤውሮፓ ሥራት
የተጠላው ውል ባምስት ዓመት ይለወጣል። የተወደደው ይረጋል። ምጥዋ ሐረሩ ሆኖብናል። ለሰዎቻችን ማሳረፊያ
ጥቂት ነፋስ ያለበት ሥፍራ እንዲሰጠን የፍቅርን ውል ይህን እናድርግ ብለዋል አልኝ። እሺ ይሁን ብዬ እኔም
ለመንግሥቴና ለኔ የሚስማማና የሚጠቅም ቃል ባማርኛ በትክክል አስደርጌ አስጥፌ ብሰጠው 17ኛው ክፍል ቃሉን
በኢጣሊያ ቋንቋ ለውጠው ከጥንት ጀምሮ ነፃ የነበረውን መንግሥቴን የሚያዋርድ የማይስማማኝ ቃል ቢሆንብኝ እኔ

ባስጣፍኩት ባማርኛው ቃል ይርጋ የኢጣሊያው ቋንቋ ከኔ ካማርኛው ጋራ ያልተካከለ ነው። አሁንም በትክክል
እናድርገው ብዬ ወደ ንጉሥ ኡምቤርቶ ብልክባቸው ምላሽ ሳይሰጡኝ ቀሩ። እኔም ነገሩ ለተንኮል እንደ ሆነ አውቄ
የክርስቲያን ደም በከንቱ እንዳይፈስ አስቀድሜ ለኤሮፓ ነገሥታት ሁሉ ከንጉሥ ኡምቤርቶ በውል ነገር
እንዳልተስማማን አስታወቅሁ። የእውነት ፍርድ አገኛለሁ ስል።
“2ኛም አምስት ዓመት ሲደርስ የጠላነው እንዲቀር የወደድነው እንዲረጋ ሰው ይላኩልኝ ብዬ ብልክ እስከ
ወረቀቱም ምላሽ አስቀሩት። ከዚህ ወዲህ ይልቅ ክፉው ነገር እየበረታ ሄደ። አሽከሬን ደጃች መሸሻን አለ ፍርድ
አሰሩት። ልክ አስበጅቼ የሰጠኋቸውንም አገር አልፈው የሾምኩትን ሹም ራስ መገሻን ወግተው አባረው አገሬን
ትግሬን በሙሉ ያዙት። ከዚያ አልፈው ላስታ መሬት እስከ አሸንጌ ድረስ መጡ። ከዚህ ወዲያ አገር የሚጠብቁ
መኳንንቶች ከኔብሰድ አልጋዕ ላይ በር ይዘው ቆይተው ተዋጉዋቸው። የእግዚአብሔር ኃይል በኔ ሰዎች አድሮ ድል
አደረጋቸው። እኔም ወደዚያው ተከትዬ ብሔድ መቀሌ እርድ ገብተው አገኘሁ። ጦርነት ከሆነ ከትልቁ ጋር
እዋጋለሁ። እናንተ ክርስቲያኖች በውሃ ጥም አትለቁ ብዬ እስከ መሣሪያቸው ከርድ አስወጥቼ ለጄኔራል ባራትየሪ
ሰደድኩለት። እኔም ከዚያ ተጉዤ አድዋ ከተማዬ ሠፍሬ ጄኔራል ባራቴየሪ እውነት የመሰለ እርቅ ቃል ላከብኝ።
እኔም እርቅ ከፈለጉ ብዬ ሠራዊቴን ቀለብ ሰድጄ ሳለ እንደ ኤሮፓ ነገሥታት ሥራት ህሉ ጠብ መፈለጋቸውን
ሳያስታውቁኝ እንደ ወንበዴ ሥራት ለሊት ሲገሰግስ አድሮ ሲነጋ ግንባር ካደረው ዘበኛ ጋር ጦርነት ዠመረ።
“ጥንት ከአህዛብ ካረመኔ አገራችንን ጠብቋት የሚኖር አምላክ ከኛ ባይለይ በእግዚአብሔር ኃይል ድል
አደረግኋቸው። ከዚያ ሄጄ አስመራንም የኔን አገር ሁሉ በሙሉ አስለቅቃለሁ ብዬ ተጉዤ ሳለሁ ጄኔራል ባልዲሴራ
በኢጣሊያ ሠራዊት ሁሉ ላይ ተሹሜ መጥቻለሁ። ንጉሥ ኡምቤቶም ሲሰዱኝ እርቅ ነውና የምፈልገው እርቅ
አድርግ ብለውኛል ብሎ በማጆር ሳልሳ ወረቀት ቢልክብኝ እኔ በወደድኩት ከታረቃችሁ የሚስማማኝም ቃል ከሆነ
እውነተኛ ሰው አዲስ አበባ ከተማዬ ድረስ ይምጣና ይጨርስ ብዬ እኔም ወደ ከተማዬ ተመለስሁ።
“እስካሁን በትግሬ አለመሥራት ያለቀው መኳንንትና ባላገር ለኤሮፓ ነገሥታትና መኳንንት ሁሉ
የተደረገውን ግፍ አመለክታለሁ። የኢጣሊያ ገንዘብ በላያችን ላይ የለብን ለአገራቸውም ድንበራችን የራቀ ነው።
አለም ከተፈጠረ ጀምሮ ነፃነቷን ራስዋን የቻለች መንግሥት የሆነውን በተንኰል ሊወስዱት እንዴት ይቻላቸዋል።
ይህን የግፍ ፍርድ በሙሉ ልቦናዎ በውል እንዲመለከቱት ተስፋ አለኝ። ኢጣሊያኖች ግን ይህንን ሁሉ ግፍ
ሲያድርጉብኝ እነሆ እኔ የማደርገው የነበረ እነሱን ማክበር ሲመጡ በሥራት መቀበል ሲመለሱ በሥራት መሸኘት
ደግሞ በተሰጠኝ ሥልጣን ሁሉ የባርያን ንግድ ሁሉ መከልከል። በእኔ መንግሥት አፈንዲ መሐመድ ብቻ የባርያ
ንግድ አልተው ቢለኝ ስለዚህ አውሳ ጦር ሰድጄ አስወጋለሁ። ይህ ፈቃድ የኔ ብቻ አይደለም። የመላ የኤውሮፓ
እንደሆነ አውቃለሁ።
መጋቢት ፳፫ ቀን በመቀሌ ሠፈር ተፃፈ በ፲፰፻፹፰ ዓ.ም
እንቲጮ።”
የአድዋ ድል ከተገኘ በኋላ አጤ ምኒልክ ሠራዊታቸውን እየመሩ ለምን ወደ ኤርትራ ወይም ወደ ሐማሴን
ተሻግረው ኢጣሊያን አላባረሩም? የብዙ ሰው ጥያቄ ነው። ምኒልክ ከአድዋ ድል በኋላ እንዲያውም ከአድዋ
ጦርነት በፊት ወደ ኤርትራ ለመግባት ወስነው ነበረ። ፕሮፌሰር አፈወርቅ ገብረ ኢየሱስ እንደፃፉት ኢጣሊያኖቹ
ከአድዋ ጦርነት በፊት ከምሽጋቸው አልወጣ ብለው ባስቸገሩ ጊዜ “….ከአድዋ ወደ አሥመራ ለመውረድ ለዚያ
ሁሉ ሠራዊት የሚበቃ ቀለብ ባለመገኘቱ ተመከረና አድዋ ላይ ዝም ብለው ግፉን እስቲሄድላቸው ተቀመጡ።….”

ብለዋል። በዚሁ ጊዜ ስለነበረው ሁኔ ፀሐፌ ትእዛዝ ገብረ ሥላሴ ሲገልጡ “….ረብዕን ሐሙስን ሲመከር ከእርዱ
ቢወጣልን እንዋጋለን። ባይወጣም ወደ ሐማሴን እንጓዝ ተብሎ ቁርጥ ምክር ተመከረ።….” ብለዋል።
ከአድዋ ድል በኋላም ቢሆን ይሄው ወደ ሐማሴን ወይም ወደ ዛሬው ኤርትራ መዝመቱ ሀሳብ አልቀረም
ነበር። የቀረበት ምክንያት ግን ፕሮፌሰር አወፈርቅ እንደሚሉት “….ያዲግራትን ምሽግ ሰብረው ቀጥለው ወደ
መረብ ለመቆልቆልና አሥመራ ያለውን ጦር እስከ ባህር ለማባረር አሰቡ። ኋላ ግን ሠራዊታቸው ሁሉ ሶስት ወር
ሙሉ ትግሬ ላይ በረሃብ ተጐድቶ ነበርና ከርሞ ለመመለስ ወደሸዋ ተመለሱ….” አለቃ ተክለ ሥላሴም ምክንያቱ
ይሄው የረሃቡ ጉዳይ መሆኑን ሲፅፉ “….ያን ጊዜ ኢጣሊያን ጦር እስከ ምፅዋ ሊያባርሩ ሞክረው ነበር። ግን
ሠራዊቱ ሶስት ወር በረሃብ ተጐድቶ ነበርና ተቸገሩ። በሞተው ተክተን የከሳውን አወፍረን ከርሞ እንመለስ አሉና
ተመለሱ….” ብለዋል።
ጽሐፌ ትእዛዝ ገብረ ሥላሴ ስለዚህ ጉዳይ ከአድዋ ድል በኋላ ምን እንደታሰበ ሲገልጡ “….እንቲጮ
ሠፍረው ወደ ሐማሴን የሚያስኬደውን መንገድ ሲያሰልሱ መሰንበቻ ሆነ። ከዚያ ላይ ሳልሳ የሚል የኢጣሊያ ሹም
በጦርነቱ ያለቁትን ኢጣሊያኖች ልቅበር ብሎ ለማስፈቀድ መጣ። ከመጣም በኋላ ወደ ጃንሆይ ቀርቦ የኢጣሊያ
መንግሥት ከጃንሆይ ጋር እርቅ ወዷልና ከንጉሥ ኡምቤርቶ ዘንድ ባለማህተም ደብዳቤ እስኪመጣ ድረስ ወደ
ሐማሴን አይሻገሩ። ጦርዎን ያቁሙልን ብሎ ለመነ።….” ብለዋል።
ከጸሐፌ ትእዛዝ ገብረ ሥላሴ ትረካ የተለየ ሆኖ የምናገኘው ምኒልክ ማሰለላቸውንና የሳልሳን ወይም
የኢጣሊያን መንግሥት ልመና ነው። በዚያን ጊዜ አጤ ምኒልክ ጥሩ ጥሩ ሰላዮች ነበሩዋቸው። ሰላዮቻቸውም
አብዛኛዎቹ በኢጣሊያኖች ዘንድ ታማኝነት የነበራቸውና የኢጣሊያ ሰላይ የሆኑ ሐማሴኖች ነበሩ። በተለይ በዚህ ጊዜ
የኢጣሊያን ምሥ ጢር ዘርዝረው ለምኒልክ የነገሩት ሐማሴኖቹ አቶ ገብረ እግዚአብሔርና ባሻ አውአሎም ናቸው።
ስለነኚህ ሁለት ሰዎች ብላቴን ጌታ ኅሩይ ወልደ ሥላሴ ባልታተመውና “ከሳባ እስከ አድዋ ጦርነት” በሚባለው
መጽሐፋቸው ሲተርኩ “….ኢጣሊያኖች በእንቲጮ ሠፍረው ሳለ ገብረ እግዚአብሔርና ባሻ አውአሎም የሚባሉ
ሰላዮች አበጅተው ነበርና እነዚያ ወደ አድዋ እየመጡ በአጤ ምኒልክ ሠፈር ያዩትንና የሰሙትን ሁሉ ወደ አድዋ
እየመጡ በአጤ ምኒልክ ሠፈር ያዩትንና የሰሙትን ሁሉ እየወሰዱ ለጄኔራል ባራቲየሪ ይነግሩ ነበር። ስለሆነም
ትውልዱ ኢትዮጵያዊ የሆነ ሰው ሁሉ ላገሩ ነፃነትና ለንጉሡ ክብር ተቋርቋሪ ነውና ምንም ከኢጣሊያኖች ገንዘብ
ቢቀበሉ ልባቸው እናታቸውን ኢትዮጵያን ንጉሣቸውን አጤ ምኒልክን አልከዳም ነበርና ከኢጣሊያኖችም ያዩትንና
የሰሙትን

እያመጡ

በራስ

አሉላ

አቅራቢነት

ለአጤ

ምኒልክ

መንገር

ጀምረው

ነበር።

እነዚህ

ሁለቱ

ሰላዮች….ጄኔራል ባልዲሴ የሚባል ከብዙ ሠራዊት ጋር ከኢጣሊያ አገር መጥቶ ምፅዋ ገብቷል….እንዲጠነቀቁበት
ይሁን ብለው ልከው ነበር።….” በማለት ከአድዋ ጦርነት ድል በኋላ ወደፊት የገፉ እንደሁ በማለት በባልዲሴራ
የሚመራ አዲስ ጦር መምጣቱን መግለጣቸውን ጽፈዋል።
ካቶ ተክለ ፃዲቅ መኩሪያ መጽሐፍ ደግሞ ስለዚሁ ጉዳይ ከአጤ ቴዎድሮስ እስከ ቀዳማዊ ኃይለ ሥላሴ
ከሚባለው ብናይ።….በዚህ ጊዜ ንጉሠ ነገሥቱ ይህንኑ ጠላታቸውን ከአሥመራ አስወጥቶ ባህርን አሻግሮ ማባረር
በአሳባቸው ውስጥ ሳይመጣባቸው አልቀረም ነበር። ነገር ግን በቅርብ ጊዜ አቅንተው ወደ ኢትዮጵያ የጠቀለሉትን
ጥንትም በኢትዮጵያ ንጉሥ ይገዛ የነበረው የያገሩ ነገድ ከኢትዮጵያ አንድነት ለመለየት የአጤ ምኒልክ ከውጭ
መንግሥት ጋር በጦርነት መዳከም ይረባው እንደነበር ግልጽ ነው።….
“የኢጣሊያ መንግሥት ምንም እንኳ አድዋ ላይ ድል ቢሆን እስከ ምፅዋ ድረስ አባረው ከአሥመራ
ሊያስወጡኝ የፈለጉ እንደሆነ ደግሞ አንድ ጊዜ ሳልዋጋ አሥመራን አለቅም በማለት ለዚሁ በአድዋ ጊዜ ጠቅላይ

የጦር አዛዥ ከነበረው ከጄኔራል ባራቲየሪ ይበልጥ ስመ ጥሩ የሆነውን ጄኔራል ቤልዲሰራን ከ15.000 የጦር ወታደር
ጋር እንደላከው እርግጥ ነበር። አጤ ምኒልክ ከአድዋ ጦርነት በኋላ አሥመራ ውስጥ ከኢጣሊያ ከመጣው አዲስ ጦር
ጋር እንደገና ቢዋጉ ድል ያደርጉ እንደነበረ አሁንስ ያንጊዜስ በርግጥ የሚያውቀው ማን ነበር?....” ብለዋል።
የኢጣሊያ የውጭ

ጉዳይ ሚኒስቴር የነበረው ባሮን ብላንክ እ.ኤ.አ መጋቢት 3 ቀን 1896 ዓ.ም

(የአድዋው ጦርነት በተደረገ ማግስት ማለት ነው) ሮማ ከተማ ውስጥ የኢጣሊያ ፓርላማ ካቀረበው ሪፖርት ውስጥ
በጥቂቱ እንጥቀስ። “….ወታደሮቻችን አፍሪካ ውስጥ መውደቃቸውን የሚገልጽ የሚያሳዝን ወሬ የያዘ ቴሌግራም
ደርሶናል። ቢሆንም በአሁኑ ጊዜ ቅኝ ግዛታችን ውስጥ የቅኝ ግዛታችንን ፀጥታ ለማስከበር በቂ ኃይል መዘጋጀቱን
መግለጽ እወዳለሁ። ጄኔራል ሂውሽ (HUESCH) የሚመራ ጠንካራ ኃይል ልከናል። ጠቅላላው ኃይላችንም
በአኩሪው ጄኔራላችን በጄኔራል ባልዲሴራ የሚመራ መሆኑን ለምክር ቤቱ እገልፃለሁ።
“….ጠላት አድዋን የያዘውና የወሰደውም በእድል ነው። እንደዚህ ዓይነት እድል በኤርትራ ውስጥ
እንደማያጋጥም ለምክር ቤቱ ቃል እገባለሁ። በምፅዋ በአሥመራ ያሠፈርነው ጦራችንም የሚያስተማምንና በቂ
ኃይልም ያለው ነው።….ቅኝ ግዛታችን ኤርትራ በሚያስደንቅ ሁኔታ በሶስት መአዘን እንድትጠበቅ አድርገናል።
ይህም ምፅዋ ከረን አሥመራ ላይ ያለው ኃይላችን የማይፈታ ነው።
“….የውጫሌው ውል ከምጥዋ ባህር ገብቷል። ቀደም ባለው ጊዜ የያዝነው የወሰን ጉዳይ በገዛ የጦር
መሣሪያችን የነገሰው ምኒልክ በውሉ አልስማማም ብሎ የውጫሌን ውል አፍርሷል።….እኛንም ከምፅዋ ባህር
ሊጨምረን ይፈልጋል።…ይህ ግን ፈጽሞ የማይሆን ነገር ነው።….አበሾችም ገፍተው እንደሚመጡ ቀደም ብሎ
ስለታሰበበት በበርሊንና በብሩሴልስ ውል መሠረት የኤሮፓ ኃያላን መንግሥስታት ቀኝ ግዛታችንን ለማስከበር
ከጐናችን እንደሚሰለፉ ቃል ገብተውልናል።….የሩሲያ መንግሥትም ቢሆን ከሃይማኖት ጉዳይ በስተቀር በኢትዮጵያ
የውስጥ ጉዳይ እንደማይገባ ነግሮናል። መጋቢት 5 ቀን 1894 ዓ.ም ከእንግሊዝ መንግሥት ጋር ስለሐረርጌ ጉዳይ
ባወጣነው የጋራ መግለጫ ይህ ሁሉ ተካትቷል። ከፈረንሣይም ጋር በጥሩ ግንኙነት ላይ መሆናችንን ይህ ምክር ቤት
ያውቃል።
“….የእንግሊዝም መንግሥት በዘይላ በኩልም ሆነ በሌላው ቅኝ ግዛቱ ምንም ዓይነት የጦር መሣሪያ ወደ
ኢትዮጵያ እንዳይገባ እንደሚከለልክል ቃል ገብቶልና። የፈረንሣይ መንግሥትም በቅኝ ግዛቱ ውስጥ የራሱ ችግር
ቢኖርበትም በበርሊኑና በብሩሴልሱ ውል መሠረት እንደሚፈጽም ቃል ገብቶልና።….ቅኝ ግዛታችን ኤርትራ
እንደማትነካ ለምክር ቤቱ በድጋሜ ቃል እገባለሁ።….” ብሏል።
ጄኔራል ባልዲሴራ ምፅዋ የገባ ዕለት በኤርትራ ያሉ የኢጣሊያ ሹማምንቶችን ሰብስቦ ስለኤርትራ ፀጥታ
ጉዳይና የምኒልክ ጦር ቢገፋ ምን እርምጃ እንደሚወስድ ተነጋገሩ። የካቲት 23 ቀን አድዋ ላይ የኢጣሊያ ሠራዊት
ድል መሆኑ እንደተሰማ ትኩስና ኃይለኛ ጦር በአሥመራና ምፅዋ ላይ በተጠንቀቅ እንዲጠብቅ መደረጉንና
ወታደሩም ሞራሉ ሙሉ መሆኑን ለጄኔራል ባልዲሴራ ነገሩት።
ኤርትራ ውስጥ በተጠንቀቅ ስለሚጠባበቀው ጦርም ገለፃ ተደረገለት። ጦሩም አምስት ባታሊዮን ጦር ከማይ
መሬት እስከ አዲ ቀይህ አንድ ባታሊዮን ጦር አሥመራ ላይ ሁለት ባታሊዮን ጦር አሥመራና ምጥዋ መሀል አንድ
ባታሊዮን ጦር ሠራኤ ላይ አንድ ባታሊዮን ጦር ከሰላ ላይ በተጠንቀቅ መሰለፉን ነገሩት።
የኢትዮጵያ ጦር የገፋ እንደሆነ በማለት በተጠንቀቅ ኤርትራ ውስጥ የሚጠባበቀው የኢጣሊያ ጦር ምን
መልክ እንደነበረው ሌ. ኤርትሪያ ኔል ፓሳቶ ኢ. ኔል ፕሬሴንቴ ከተባለው ከአኪሌ ቢዞኒ መጽሐፍ ጥቂት

እንመልከት። ጦሩ በሁለት ዲቪዥን (ክፍለ ጦር) የተከፈለ ነበር። አንደኛው ክፍለ ጦር በሌቴና ጄኔራል ዲል
ማይኖ የሚመራ ሲሆን በውስጡም በሜጀር ጄኔራል ቢሲስቲ የሚታዘዝ 1ኛ. ብርጌድ በሜጄር ጄኔራል ባርቤሪ
የሚመራ 2ኛ. ብርጌድ ነበሩ። እነኚህን ብርጌድ የሚረዳም ሶስት የተራራ መድፎች አንድ ያገር ተወላጆች ባታሊዮን
ሁለት ባለሙሉ ትጥቅ የመሐንዲስ ቡድኖች ነበሩ። በጠቅላላው በዚህ በአንደኛው ክፍለ ጦር ውስጥ 299
መኰንኖች 8.320 ባለሌላ ማዕረጐች 1.485 የጭነት እንሰሶች ነበሩት።
ሁለተኛው ክፍለ ጦር ደሞ በሌተናል ጄኔራል ሂውሽ የሚመራ ሲሆን በውስጡ ያሉት በሜጀር ጄኔራል
ጋዙሌኒ የሚመራ 3ኛው ብርጌድ በሜጀር ጄኔራል ማዛ የሚመራው 5ኛው ብርጌድ ሲኖሩበት ሶስት የተራራ
መድፎች አንድ ያገር ተወላጆች ባታሊዮን በሶስት ክፍል የተከፈሉ የመሐንዲስ ቡድኖችና ተንቃናቂ ሆስፒታል
ያለው ድርጅት ነበረው። በጠቅላላው ኤርትራ ውስጥ በተጠንቀቅ ይጠባበቅ የነበረው በኋላ ከተጨመረው ሌላ 1301
መኰንኖችና 41.545 ወታደሮች ያሉበትና 10.248 የጭነት እንስሳት ነበሩት። የደከመው የመሀል ኢትይዮጵያ ጦር
ወደፊት ገፍቶ ቢሆን ኖሮ ከዚያ ከኢጣሊያ ዝግጅት ውስጥ ለወሬ ነጋሪም አይተርፍም ነበር። በዚህ ምክንያት ነው
ምኒልክ ጉዳዩን በታማኝ የሐማሴን ተወላጅ ሰላዮቻቸው አስጠንተው ወደኋላ የመለሱት።
ከዚህ ሌላ ደግሞ በትግራይ በጐጃምና መሀል ኢትዮጵያ የነበሩ ንጉሦችና ራሶች የምኒልክን ሥልጣን
ለመንጠቅ ከምኒልክ ጋር የተዋጉና አሁንም በአድዋ ጦርነት ምኒልክ ቢደክሙ ሥልጣን ለመቀማት የቆበቆቡ ነበሩ።
ምኒልክ ድል አድራጊ ሠራዊታቸውን እየመሩ ግንቦት 3 ቀን 1888 ዓ.ም አዲስ አበባ ገቡ። በአፍሪካ
የጦርነት ታሪክ ውስጥ ሁለት የተከበሩና የተደነቁ ጦርነቶች አሉ። አንደኛው ከ2000 ዓመታት በፊት ሀኒባል
ኤሮፓውያንን ድል ያደረጉበት ጦርነት ሲሆን 2ኛው ደግሞ ከ2000 ዓመት በኋላ ኢትዮጵያውያን በአድዋ ጦርነት
ኤሮፓውያንን ድል ያደረጉበት ጦርነት ነው። ይህንንም ብዙ ታሪክ ፀሐፊዎች ጽፈውታል። የአድዋ ጦርነትም
የኢጣሊያ መንግሥት 200 ሚሊዮን ሊሬ ወጭ አስወጥቷል።
“….የአድዋ ጦርነት ኢትዮጵያን በዘመናዊ የዓለም ካርታ ውስጥ ስሟን አስገባት።….” ማርጀሪ ፐርሃም።
በአድዋ ድል ጊዜ በመላው ዓለም ያሉ ጋዜጦች ሁሉ በመጀመሪያ ገፃቸው የምኒልክና የጣይቱን ፎቶግራፍ
በማውጣት ወሬውን ለአንባቢዎቻቸው አደረሱ። በተለይ እ.ኤ.አ መጋቢት 7 ቀን 1896 የወጣው ኒውዮርክ ታይምስ
ጋዜጣ እ.ኤ.አ መጋቢት 29 ቀን 1896 የወጣው ለ.ፔቲ ጁርና የሚባለው ፈረንሳይኛ ጋዜጣ እ.ኤ.አ ሚያዝያ 4 ቀን
1896 የወጣው ሐርፐርስ ዊክሊ የተባለው ጋዜጣ እነኚህ ሶስቱ የአድዋን ድል ታሪክ በሰፊው ያደረጉ ዝርዝሩን
አወጡ።
ጋዘጣዎቹ ስለጣይቱ ሲተርኩ በምሥራቅ ኢጣሊያ ንግሥት እንደነበረችው እንደ ዜኖቢያ እንደ ግብጽዋ
ንግሥት እንደ ክሊዎፓትራና እንደ ታላቋ ካተሪን እያመሳሰሉ ነበር። በሕዝቡም በኩል በፈረንሣይ በጀርመን
በሩሲያና ባሜሪካ ታላላቅ ሕዝባዊ የደስታ ስብሰባዎች ተደርገዋል። በኢጣሊያም ሁለት ዓመት ሙሉ በየቀኑ
የሚወጡት ጋዜጦች ላይ ዜናው ሲወራና ስብሰባዎች ሲካሄዱ ቆዩ። በሮም ታላላቅ መንገዶችም ሰላማዊ ሰልፍ
እየበዛ ስለሄደ ዩኒቨርሲቲዎችና ቲያትር ቤቶች ህሉ ላልተወሰነ ጊዜ እንዲዘጉ ታዘዘ።
የአድዋ ጦርነት ሽንፈት በኢጣሊያኖች ላይ እንደደረሰ የኢጣሊያ ሕዝብ በነቂስ ወጥቶ ወደ ጠቅላይ
ሚኒስትሩ ቤት ሄዶ ድንጋይ በመወርወር ታላቅ ጉዳት አደረሰ። ፖሊሶች በአስቸኳይ ደርሰው ጠቅላይ ሚኒስትሩን
ከታላቅ አደጋ አዳኑት። እሱም እ.ኤ.አ ማርች 9 ቀን ስንብት ጠይቆ የጠቅላይ ሚኒስትርነቱን ቦታ ለቀቀ።
በኔፓልም ገንፍሎ የወጣውን የሕዝብ ኃይል ፖሊሶች መከላከል ወይም ማቆም ስላልቻሉ ጦር ሠርዊት ታዞ ወጣ።

በፓቪያ ለሚቀጥለው ግጥሚያ ወደ ኤርትራ የሚመጡ ወታደሮችን የጫኑ ባቡሮች እንዳይንቀሳቀሱ ሕዝቡ ሐዲድ
ላይ ድንጋይ ከምሮ ባቡሮቹን አገደ።
በሮም በቱሪን በሚላኖና በፓቪያ ከተሞች ያሉት የሴቶች ማኅበራት “በአፍሪካ ያለው ወታደር ኃይል
ይመለስ” እያሉ ሰላማዊ ሰልፍ አደረጉ። የሞተውና ያልሞተው የኢጣሊያ ወታደር ቁርጡ አልታወቀ ስለነበረ
በጠቅላላ የኢጣሊያ አብያተ ክርስቲያናት ለጠቅላላው ሠራዊት የሙታን ፍታት አደረጉ። የዘማች ቤተሰቦች ዘማቾች
ከአድዋ ጦርነት በፊት የፃፉላቸውን ደብዳቤ ሁሉ ለጋዜጦች ይሰጡ ጀመር። ንጉሥ ኡምቤርቶ የልደት በዓላቸውን
የሚአከብረው ማርች 14 ቀን ስለነበረ የልደት በዓላቸው ቀን የኅዘን ቀን ሆኖ እንዲውል አወጁ። በሳንትስበርግ
በለንደን በኒውዮርክ በቺካጐ በቦነስ አይረስና በኢየሩሳሌም ያሉ ኢጣሊያኖች ገንዘብ አዋጥተው ለሞቱት ቤተሰቦች
መርጃ እንዲሆን ለኢጣሊያ ቀይ መስቀል ማህበር ላኩ። የንጉሥ ኡምቤርቶ ሚስት ማርጋሪታ በኢትዮጵያ ምርኮኞች
የእርዳታ መዋጮ ቢጠየቁ “አዲስ የተላከው የኢጣሊያ ኃይል አበሾቹን ፈጅቶ ምርኮኞቹ ነጻ ስለሚያወጣቸው
አልሰጥም” ብለው እምቢ አሉ።
ዳግማዊ አጤ ምኒልክ ወዳጃቸውን ሞንዶን ቢዳሌን “ናና ከየአገሩ የደረሱኝን ክምር ወረቀቶች እይ”
ብለው ካድዋ ጦርነት በኋላ ጋበዙት። ደብዳቤዎቹ ከአለም ዙሪያ የተፃፉ ሲሆን “እንኳን ደስ አለዎት” የሚሉ
ነበሩ። ሞንዶን ስለደብዳቤዎቹ ሲጽፍ “….አንዳንዶቹም መልስ የሚጻፍላቸውና በፖስታ ቤት የኢትዮጵያ ቴምብር
ተለጥፎ እንዲላክላቸው የሚፈልጉ ነበሩ። ምክንያቱም ቴምብሩ ላይ የምኒልክን መልክ ለማየት እያሉ ነው።
ከአውስትራሊያና ከቬኑዜላ የተጻፉት ደግሞ የእርስዎ ወታደሮች መሆን እንፈልጋለን የሚሉ ናቸው….ከክምሩ
ደብዳቤዎች መሀል ጋዜጦችም ነበሩ። ለፊጋሮ የምኒልክን ካርቶን ሥዕል ያወጣበትም አብሮ ነበር።….” ብሏል

የአድዋ ምርኮኞች
የምርኮኞቹን ጉዳይ ስናነሳ እጅግ አድርጐ የሚያሳዝነው ከ400 በላይ የሆኑ ለኢጣሊያ ተቀጥረው የዋጉ
ሐማሰኖች እጅና እግራቸው መቆረጡ ነው። ዳግማዊ አጤ ምኒልክ የኢጣሊያ ዜጎች ለሆኑ ምርኮኞች በቂ
እንክብካቤ እንዲደረግላቸው በአዋጅ ሲያዙ በሐማሴን ተወላጆች ወይም በወታደርነት መጥሪያ ባሽባዙቅ በሚባሉት
ላይ ለምን ጨከኑ? መልሱ ራስ መንገሻ ዮሐንስን ለማስደሰት ሲሉ ብቻ ነው።
“ራስ መንገሻ….ያን ጊዜ በጥልበቃ ጣልያንን ሊጎዳ ደመኛች በወርቅ እየተገዛ ሁል ጊዜ የሚወጋን ባሽ
ባዙቅ ነውና ይቀጣልኝ ብሎ ጮኸ። አጤ ምኒልክ 500 ሰው ቀኝ ቀኝ እጁን ግራ ግራ እግሩ እየቆረጠ ጣለው።
ኋላም ለኢጣሊያ ጠባቴ ሆኔ።… በማለት አለቃ ተክለ ሥላሴ ጽፈዋል።
ፕሮፌሰር አፈወርቅ “….ዳግማዊ ምኒልክ በዚያ ደግነት በዚያ መሀሪነት ላይ የራስ መንገሻ ዮሐንስን ምክር
ሰምተው ካድዋ ጦርነት ማግሥት አንድ ክፉ ሥራ ሠሩ። ነገሩም እንዲህ ነው።….ራስ መገሻ በባሽባዙቅ ብርቱ
ቂም ይዞ ተቀምጦ ሳለ የዷ ጦርነት መጣና ካዷ ጦርነት ላይ ብዙ ባሽባዙቅ ለፈንጆች ሎሌ ነበርና ሲዋጋ ከድሉ
ላይ ተማረከ። ራስ መንገሻ በዚያ ቂሙ የተማረከው ባሽባዙቅ ሁሉ እጅግና እግሩን ይቆረጥልኝ። እሱ ነው ከዋቲት
ላይ የተዋጋሁ ጊዜ ለነጮች ረድቶ ድል ከመሆን ያደረሰኝ ብሎ ለጃንሆይ ተናገረ። ዳግማዊ ምኒልክ ምንም እንዲህ
ያለውን ያረመኔ ቅጣትና ጭካኔ ባይወዱት የራስ መንገሻ አነጋገር ለጊዜው አስገርሟቸው እና እሺ ብለው ያን
የተማረከውን ሁሉ ባሽባዙቅ እጅ እግሩን አስቆረጡት። የተቆረጠው ባሽባዙቅም ቁጥሩ ከ400 ይበልጥ
ነበር።….እንዲህ ያለው ያረመኔ ቅጣት….በዳግማዊ ምኒልክ ጊዜ መደረጉ ያሳዝናል።….ባሽባዙቅስ ላገሩ ትቶ
ለባዕድ ረዳ ተብሎ በራስ መንገሻ ልሳን ተመከሰስ ተመወቀስ እጅ እግሩን ከማጣት ደረሰ። በዚህማ ተሆነ ራስ

መንገሻ ይልቅ ሳይቸግረው ያስር ነጋሪት አገር አንድነት እየገዛ ባንድ ወገን ላጤ ምኒልክ የታመነ ሎሌ
መስሎ….ባንድ ወገን ለእንግሊዝ መንገሥት እየላከ እባካችሁ አግዙኝ ያባቴን አልጋ ያባቴን ዘውድ የማይገባው
ኃይለኛ ቀምቶኝ አይቅር ሲልና ዳግማዊ ምኒልክን ሲከስ አልነበረምን።….ያዷ ጦርነት ጊዜ ሳይቀር ባንድ ወገን
ላጤ ምኒልክ የረዳ መስሎ ከኢጣሊያኖች ጋር እየተዋጋ ባንድ ወገን ውስጥ ለውስጥ እባካችሁ ኃይለኛ ያባቴን
መንግሥት እንደቀማኝ አይቅር። አባቴን በቴዎድሮስ ጊዜ እንዳገዛችሁ እኔንም አግዙኝ ብሎ ላከ….እንግዲህ
ባሽባዙቅ አይቀጡቅጣት ከተቀጣ ይሄን ሁሉ ላደረገው ለራስ መንገሻ እንዴት ያለ ቅጣት በተገባው ነበር።….”
ብለዋል። ይህን በዚሁ እናቁመው።
ጄኔራል ባልዲሴራ እንደታዘዘው ከኢጣሊያ አዲስ በመጣው ጦር ኢትዮጵያን እንደገና ሊወጋ አስቦ ውጊያ
ቢጀምር ግን የተማረኩት ኢጣሊያኖች እንደሚያውቁ ስለገባው እስረኞች ኢጣሊያኖችን በቅድሚያ ለማስለቀቅ
እንታረቅና ምርኮኞቹ ይለቀቁ ብሎ ወደ ምኒልክ ላከ። አጤ ምኒልክም የመጣው አዲስ ጦር ከፍተኛ ኃይል ያለው
መሆኑን አውቀው ስለነበር ኃይላቸውን ገምተው አዲስ ውል ተዋውለን የውጫሌ ውል መፍረሱን ለዓለም ነገሥታት
ሁሉ ካላሳወቃችሁ ምርኮኖቹን አለቅም ብለው ሽዋ ገቡ።
ምርኮው እንዴት ነበር። ኒኮላስ ሊዎንቲቭ እንደጻፈው “….ንጉሡ ድል ማድረጋቸው እንዳወቁ እጅ
የሚሠጡትን ኢጣሊያኖች ሠራዊታቸው እንዳይገደል በአዋጅ አስጠነቀቁ። እንሥራ ተሸክመው ለሠራዊቱ ውሃ
ያቀብሉ የነበሩ የኢትዮጵያ ሴቶች ሁሉ ሸክማቸውን እያስቀመጡ ምርኮኞቹን እስረኞች በማጋዝ ይረዱ ጀመር።
ሬሣዎች በብዛት ተከምረዋል።…በሜዳው ላይ በትንሹ ይወርድ የነበረው ደም ወደ ወንዝነት ተለውጧል።
የቆሰለውም ሆነ ያልቆለው ኢጣሊያዊ ላለመማረክ ሬሣ እየመሰለ ከሬሣዎች ጋር ይተኛ ጀመር። ኢትዮጵያውያኖቹ
በህይወት ያለውን ሠው ከሬሣዎች መሀል እየመረጡ ማውጣቱ ከብዛቱ የተነሣ ጊዜ ስለወሰደባቸውና አድካሚም
ሥራ ስለሆነባቸው የመሬቱን ሣር እሳት ለቀቁበትና ከፍተኛ ጭስ አስነሱ። በየሬሣውም መሀል የተገኙት በህይወት
ያሉት

ኢጣሊያኖች

ጭሱ

ስላፈናቸው

ጭሱን

ከለላ

እያደረጉ

ለማምለጥ

እየሮጡ

ይሸሹ

ጀመር።

ኢትዮጵያውያኖችም በዚህ ዘዴ ተጠቅመው ኢጣሊያኖችን እየለቀሙ ይይዙ ጀመር። ምርኮኛውንም እየያዙ ወደ
ንጉሡ ሲሄዱ እልል በል አሞራ እልል በል ጥቁሩ፤
ያው የሰው ሥጋ ውረድ ወደ ምድሩ “እያሉ ይዘፍኑ ነበር….” ብሏል። እንዲገጥም ያደረግሁት እኔ ነኝ።
ግሊከን ደግሞ “….በጦርነቱ ተካፋይ የነበሩት አቡነ ማቴዎስ እንዳጫወቱኝ….በዚያ ጊዜ ምኒልክ አንድ
መጠለያ አቋቁመው ስለነበር ልብስ ምግብና ውሃ ይሰጣል። ለቁስለኞችም የህክምና እርዳታ ይደረግ ነበር።
የተማረኩትም ኢጣሊያኖች በምኒልክ ድንኳን ሥር የተደለደሉት በመንገዳቸው ላይ ይህወታቸውን የሚያቆዩበት
ምግብ ይሠጣቸው ነበር።….ይህም በገባው ረሃብ ምክንያት የሚጓዙበት መንገድ ወታደሩን የሚቀልብ ምግብ
አልነበረውምና ነው። የቆሰሉት ኢጣሊያኖች የሚጓዙበት በቅሎ ተሰጥቷቸዋል። ያልቆሰሉት ግን በግራቸው ነበር
የሚጓዙት። አዲስ አበባ እንደደረሱ በተቻለ መጠን በጥሩ ኑሮ እንዲኖሩ ተደረገ።….ንጉሡም በተቻለና ባላቸው
መጠን እስረኞቹን በማስደሰት የኢትዮጵያ መንግሥት የሠለጠነ መንግሥት መሆኑን ለማሳወቅ ተመኝተዋል። ይህም
ተሳክቶላቸዋል። አልፈው ተርፈው ገንዘብ እንኳ ይሰጧቸው ነበር። በነፍስ ወከፍም ለያንዳንዱ 3 ሦስት ብር
ሰጥተዋል። የጦር እንግዶች መሆናቸውንም አሳውቀው መጠለያ ቤት ሁሉ ሰጥተዋቸዋል።
“….እስረኞቹን ሕዝቡ አሊ እያለ የሚጠራቸው። በዚያው ሳቢያ በመንገድ ላይ የሚታይ ነጭ ሁሉ አሊ
ነው የሚባለው። ምኒልክን ይህን አዲስ አጠራር ለማስተው ቢሞክሩም አሁን ለጊዜው አልቻሉም።

“የተማረኩትን ኢጣሊያኖች ኢትዮጵያኖቹ ተከፋፈሉዋቸው። ለምኒልክ የደረሱዋቸው ምርኮኛ ኢጣሊያኖች
በምግብም

ሆነ

በሌላ

አልተቸገሩም

የሌሎቹ

መኳንንት

የደረሱት

ኢጣሊያኖች

ግን

የምግብ

ችግር

ነበረባቸው።….በሰው ቤትም በምሪት ተሰጡ። ምኒልክ እነኚህን የጦር እንግዶች የተረከበ ሁሉ የማዳንና
የመንከባከብ ግዴታ አለበት ብለው አዋጅ አስነገሩ።
“….አንድ ቀን አንድ ምሪት የተሰጠው የኢትዮጵያ ወታደር በፈረስ ሆኖ የተሰጠውን ምርኮኛ ኢጣሊያዊ
ጧት ለሽንቱ ብሎ ወደ ዱር ሄዱ። ኢጣሊያኑም የኢትዮጵያውያኑን ወታደር ፈረስ ማድነቅ ጀመረ። ኢጣሊያኑ
በሚያውቃት ትንሽ አማርኛ የወታደሩን ፈረስ እያሞጋገሰ በኮርቻው ላይ ተቀምጦ ፈረሱን ቢያየው ደስ እንደሚለው
ለወታደሩ ነገረው። ወታደሩም ፈረሱን ለኢጣሊያኑ ሰጠው። ኢጣሊያኑም ከፈረሱ ላይ ወጣ። ኢጣሊያኑ ወዲያውኑ
ፈረሱን ኮርኩሮ በመጋለብ ከወታደሩ አይን ተሰወረ። ወታደሩም አንድ ሁለት ጥይት ተኮሰ። አላገኘውም። አንድ
ቀን የሚስተር ኢልግ አሽከር ያ ወታደር ጠመንጃውን ይዞ ጫካ ውስጥ ሲንጐራደድ አገኘውና ምን ታደርጋለህ?
ቢለው አየህ ጣሊያኑ ጠፋብኝ። መልካም መስሎ የሰይጣን ሥራ ሰራ። እዚህ እየመጣሁ የምጠብቀውም እሱን
ወይም ሌላ የምይዘው ጣልያን ባገኝ ብዬ ነው አለው….” ብሏል።
ለ. ቴምፕስ በተባለው ጋዜጣ ምንዶን ቪዳሌ እ.ኤ.አ ሐምሌ 14 ቀን 1896 በወጣው ላይ እንደጻፈው
“….ጣይቱ በግቢያቸው ውስጥ ባለው ሜዳ ላይ ምርኮኞችን ይጋብዙ ነበር። ከጄኔራል አልቤርቶኒ ጀምሮ ሁሉም
ባንድነት በኤሮፓውያን ደንብ ይጋበዛሉ። በሚመገቡበት ጠረጴዛም ላይ ሰሃን ሹካ ማንኪያ የአፍ መጥረጊያ ፎጣ
የተለያዩ ቢኖዎችና አበባ እንኳ ሳይቀር እየተደረገ ነበር….” ብሏል። የምርኮኞቹ የሥራ ችሎታ እየተጠየቀም ሰዓት
ሰሪዎች አትክልተኞች አናጢዎች መካኒኮች ሰዓሊዎና ጥቂት ሐኪሞች በአዲስ አበባ ውስጥ ሥራ እየተሰጣቸው
ያዙ። የተለየ ሥራ ችሎታ የሌላቸውም መንገ እንዲሠሩ ተደረገ። ዋናው እስረኛ ጄኔራል አልቤርቶኒ በአዛዥ
ዛማኔል ጥበቃ ሥር ሆኖ ለግሉ ድንኳን ፈረስና አሽከሮችም ተሰጥተውታል።
ሌተና ኔኮሊቲ አልቲማሪ በመጽሐፉ ራሱ ስለደረሰበት ሁኔታ ጽፏል። ኔኮሊቲ በአድዋ ጦርነት ላይ ተመቶ
ቆስሎ ነበር። የተመታው በጥይት ሲሆን ጥይቲቱ ደረቱን ቀዳ አልፋለች። ኔኮሊቲ ሕይወቱን ስቶ ወድቋል። ቀደም
በዬ እንደገለጽኩት የኢትዮጵያ ሴትች ምርኮኞች በሚሰበስቡበት ጊዜ ቁስለኛውን ኔኮሊቲን አግኝተው ወደ ቤታቸው
አስገብተውታል። ኔኮሊቲ በኤርትራ አምስት ዓመት የቆየ በመሆኑ ትግርኛ መስማትም ሆነ መናገር ይቻላል። ከዚህ
በኋል

ያለውን ጉዳይ ሲተንትን እንዲህ ይላል። “….ስነቃ ራሴን አንድ ጐጆ ውስጥ አገኘሁት። በጦርነቱ

ማግሥት ትንሽም ስንቀሳቀስ ያመኛል።….አንዲት አሮጊት ሴት በደም የተነከረ ጃኬቴን ፈታች። ልብሴንም ግራና
ቀኝ አስለቅቃ የቁስሉን ቀዳዳ ትመረምር ጀመር።….እሷ ይህን ስታደርግ ሌሎች ሴቶች ተሰብስበው ያዝኑልኝና
ይጨነቁ ወዲያውም መድኃኒት አደረጉልኝ….ቁስሉም በጥቂት ቀን ውስጥ ዳነ።….ምርኮኛ ሆኜ ተቀመጥሁ።….”
እናቴ ወይዘሮ ትበልጫለሽ አንዳርጌ ስለኢጣልያኖቹ ምርኮኞች የምግብ ጉዳይ ያጫውቱኝ የነበረው ትዝ
ይለኛል። “….በምግብ ችግር ነበረባቸው። የበርበሬ ወጥ ተሰጥቷቸው ሲበሉ ፊታቸው ጁህ መስሎ ይቀላል።
እምባቸው ሁሉ ዱብ ዱብ ይላል። የተሻለ ምግብ የሆነላቸው ገንፎ ነበር። ገንፎ እየተሰጣቸው ሲበሉም
እየሰለቻቸው በየግድግዳው ላይ የተልጠፈ የፈረንጅ ፎቶ ግራፍ ሲያዩ ገንፎውን በፎቶ ግራፉ ፊት ላይ እየላከኩ እኔ
የምበላውን ብላ ቅመሰው…ይሉ ነበር።….” በማለት አጫውተውኛል።
አውጉስቶስ ቢ ዊልዲ ደግሞ “….በአዲስ አበባ ውስጥ ብዙውን ግዜዬን ያሳለፍኩት አድዋ ላይ
ከተማረኩት ኢጣሊያ እስረኞች ጋር ነው። ጄኔራል አልቤርቶኒ እየደጋገመ ከሚያወራው የአድዋን ጦርነት ጉዳይ
ነው። እኔም የአድዋውን ጦር ሜዳ ተመልክቼ ነገሩንም በደንብ አውቃለሁ። ከሱ የተሻለም እኔ ደህና አድርጌ

አስረዳለሁ።….ቨምፐር በጦርነቱ ጊዜ ከጄኔራል ባራቲየሪ ጋር ይዋጋ ነበር። እነሱም ቢሆኑ በጦርነቱ ሜዳ የሆነውን
የዳቦርሜዳን ወይም የጄኔራል አልቤርቶኒን ሁኔታ አያውቁም ነበር።….ጄኔራል ባራቲየሪም በፕላ ናቸው መሠረት
እንዳይዋጋ ተቋርጦ መቅረቱን አያውቁም።….ጄኔራል አልቤርቶኒ እየደጋገመ የሚጠይቀኝ ቦታዬን ለቅቄ በተባረርኩ
ጊዜ በምን ምክንያት እርዳታ አልደረሰኝም? የመሀሉ ጦርስ ለንም ወደፊት አልገፋም? ለምልከው መልክትስ ለምን
መልስ አልሰጠኝም? እያለ ነበር…በኢጣሊያ መኮንኖች ምንም ዓይነት ተቃውሞ የለም። አብዛኞቹ በጀግንነት
ሰርተዋል። እስኪሞቱ ወይም እስኪቆስሉ ተዋግተዋል። ጥይት አለቀ። ከዚህ የበለጠ ምን ያድርጉ? አገራቸው ከዚህ
ሌላ ምን ትጠብቅባቸዋለች?....” እያለ ጽፏል።
ከጦርነቱ ጥቂት ቀናት በኋላ ስለ ምርኮኞች ጉዳይ ለመነጋገር ከጄኔራል ባልዲሴራ በተላከው በማጆሬ ሳልሳ
በሚመራው ቡድን ውስጥ ሌተና ሮቪርሲ በመንገድ ስላየውና ስለሁኔታው የገለጠው በላቭሪባር መጽሐፍ
ተገልጿል። “….የየሀን አካባቢ ስናልፍ በዚያ ቦታ አንዲት ትንሽ ወንዝ አገኘን። በወንዟም ዙሪያ በሙሉ የኛ
ወታደሮች ሬሣ በግንባሩ እየተደፋ ተኝቷል።….ጦርነቱ ከተካሄደ 8 ቀን ሆኖታል። በዚህ ጊዜ ውስጥ ጅብ እንኳ
አልነካቸው። “አይን ማየት እስከሚችልበት ድረስ ሬሣዎች እየተደራረቡ ወድቀዋል።…እኔም በመሀረቤ አፍንጫዬን
ይዤ ግማሽ ዓይኔ ሸፍኜ እጓዝ ጀመር።….” ይልና አዲስ አበባ ከገባ በኋላ ደግሞ “….በዚያም በከረምንበት ጊዜ
የኛዎቹ ወታደሮች ተራቁተዋል ደክመዋል። በረሃብ ተሰቃይተዋል….” ብሏል።
ምርኮኞቹ ብዛታቸው ስንት ነበረ? የምኮኞቹን ጉዳይ ለመነጋገር ወደ ኢትዮጵያ ተልከው ከመጡ መሀል ቄስ
ዎርዚዊዝ እንደፃፉት በሸዋ ውስጥ 2864 የኢጣሊያ ምርኮኞች ነበሩ ብለዋል። ከጦርነቱ ጥቂት ወሮች ቆይቶ አዲስ
አበባ የገባው ዌልዲ ደግሞ “….ኢጣሊያኖች ምርኮቾች 4000 ያህል ይሆናሉ። የኢጣሊያ ከቅኝ ግዛቶቿ
ካሰለፈቻቸው ወታደሮችም የተማረኩት ያንኑ ያህል ይሆናሉ።…..) ብሏል።
መላ ኤሮፓ ከአድዋ ድል በኋላ በምኒልክ አድሟል። ትላልቅ የጦር መሣሪያ ቀርቶ አንዲት ጥይት እንኳን
ወደ

ኢትዮጵያ

እንዳይገባ

እንግሊዝና

ፈረንሳይ

በየቅኝ

ግዛታቸው

በኩል

ጥብቅ

ቁጥጥር

እንዲያደርጉ

ተሰማምተዋል። በአፍሪካ ቅኝ ግዛት የነበራቸው የኤሮፓ መንግሥታት በሙሉ በአንድ ኃይል ተሰባስበው የምኒልክን
መንግሥት በቅኝ ግዛት አገሮች ሁሉ የምኒልክ ኃይል የኤሮፓን ኃያል መንግሥት ድል ማድረግ ከተሰማ ቅኝ
ተገዚዎች ይነሱብናል በሚል ሰበብ ነበር። ነገሩ እውነት ነበር። በአሜሪካ ያሉ ጥቁር አሜሪካውያን አፍሪካን
ኤሮፓን ድል አደረጉ እያሉ የደስታ ሰላማዊ ሰልፍ በማድረግ ከባድ ብጥብጥ አንስተው ነበር። ይህን በመሳሰለው
የጥቁሮች መደሰት ምክንያት ኤሮፓውያን ተባብረው የአድዋን ድል በአፍሪካም ሆነ በኢስያ እንዳይወራ አስከለከሉ።
በዚያን ጊዜ የዛሬዋ ጅቡቲ ኦቦክ ትባል ነበር። የአቦኩ ፈረንሣዊ ቅኝ ገዥ ሙሴ ላጋንርድ የምኒልክ ወዳጅ
ነበር። ምኒልክ ለዚያ ወዳጃቸው መጋቢት 23 ቀን 1888 ዓ.ም በፃፉለት ደብዳቤ “….መሣሪያ ወደ አበሻ
አይምጣበን ብሎ የፈረንሣይ መንግሥት ለጊዜው እሺ ማለቱ በኤሮፓ ሥራት ቢያዝ ነው።….ዳሩ ግን እንደ
እውነት ፍርድ ቢሆን ኢጣሊያኖች ከጦርነት ቢሉ ውጊያ አልፈለግኋቸውም። እኔ ብሆን ከነፃነቴና ከወዳጅነቴ በቀር
የፈልግኋቸው ነገር አልነበረኝም። እነሱ ግን ቢሆኑ የቀድሞው ይቅርና ካዛሬ ዓመት ወዲህ ያደረጉኝን ከኔ ይበልጥ
አንተ ታውቃለህ….በግፍ የመጡ ሰዎችና በጦርም በድንጋይም ቢሆን እግዚአብሔር ሳይረዳን አይቀርም።….እኔ
የክርስቲያን ደምና ገንዘብ ፈላጊ አይደለሁም። የምፈልገው የአገሬን ነፃነት ብቻ ነው።….” ብለዋል።
የኢትዮጵያ ሕዝብ ሃይማኖቱን እንደሚወድ ያወቱት ኢጣሊያኖች የሮማው ሊቀ ጳጳሳት ሊዎን 13ኛ
ምኒልክ ምርኮኞቹን እንዲለቁ የልመና ደብዳቤ እንዲጽፉላቸው አደረጉ። የሮማው ሊቀ ጳጳሳት ሊዮን 13ኛም
የሚከተለውን ደብዳቤ ጻፉላቸው።

ለኃይሉ የኢትዮጵያ ንጉሠ ነገሥት
ለዳግማዊ ምኒልክ
ሰላም ለርስዎ ይሁን።
ክርስቲያናዊ በሆነ ልብዎ የምመክርዎትን አመዛዝነው የልግሥና ሥራ እንዲያደርጉ እለምንዎታለሁ።
የዚህ የዘመቻ ድል በእጅዎ ብዙ የኢጣሊያ ምርኮኞች አሳልፎ ሰጥቶዎታል። የእነዚህም ኢጣሊያኖች
መማረክ በዚህ አገር ያሉትን በሺ የሚቆጠሩትን የእናቶቻቸውንና የሚስቶቻቸውን የልብ ኅዘንና ጭንቀት ከማበርከት
በቀር ምንም ያህል የግርማዊነትዎን ኃይልና ዝና ሊያስፋፋ አይችልም። እኛም ከጌታችን ከኢየሱስ ክርስቶስ
በተቀበልነው አደራ እንደ ልጆቻችን ያህል እንወዳቸዋለንና እነዚህን ምርኮኞች በቶሎ በነፃ እንዲለቋቸው በቅድስት
ሥላሴና በድንግል ማርያም ወይም በዓለም ካለው በሚወዱት ስም እለምንዎታለሁ።
ኃያሉ ንጉሠ ነገሥት ሆይ
ይህንን የምለምንዎትን እንደ ክፉ ሰው እምቢ ማለትዎ በመንግሥታት ፊት የተገለጸ አይሁን። ይህቺንም
የተከበረች ደብዳቤዬን ለምስክር እታሪክዎ መዝገብ ያግቧት።
በዚህም በሚያደርጉት የቸርነት ሥራ ርሁሩህና በሁሉ አባት የሆነውን እግዚአብሔር ይክስዎታል። ከዚህም
በቀር በብዙ የሚቆጠሩ ሰዎች ሊያመሰግንዎ ድምፃቸውን ያነሳሉ። ከነዚሁም የመጀመሪያዎቹ ለኛ ነን።
ይህ የልመና ቃል እንደፈፀመ በተስፋ ከመጠባበቅ ጋር ልዑል እግዚአብሔር በንጉሠ ነገሥታቱና
በቤተሰቦቹ ላይ በረከቱን እንዲያወርድ እንጸልያለን።
ሮማ እቅዱስ ጴጥሮስ ቤተ ክርስቲያን አጠገብ ግንቦት 11 ቀን 1896
የሊቀ ጳጳሱ ውትወታ እውነት ለምርኮኞች ኢጣሊያኖች አስበው ሳይሆን ምርኮኞች ተለቀው ጄኔራል
ባልዲሴራ በታዘዘውና ባመጣው ትኩስ ጦር የደከመውን የኢትዮጵያን ሠራዊት ሳያገግም ለመምታት እንዲችል
ነበር። እንዲህ ዓይነቱ ጥንስስ

መጠንሰሱን አጤ ምኒልክ ያውቃሉ። ለእግዚአብሔር አድሬአለሁ ያሉት መነኩሴ

ለሰው ኃይልና ለምድር ጥቅም በመንበርከካቸው ዜጋቸው የሆነው ታላቁ የኢጣሊያ መንግሥት በትንሽቱ ኢትዮጵያ
ላይ ጦርነት ሲያነሳ ያላወገዙት ባሁኑ ጊዜ አማላጅነት በመግባታቸው ምኒልክ አዝነውና ታዝበው የሚከተለውን
ደብዳቤ መቃሪዎስ እጅ ላኡ።
ይድረስ ወደ ከበሩ ወደ ተቀደሱ የሮማ ሊቃነ ጳጳሳት ሊዎን ፲፫ኛ። የከበረው የአባትነት ደብዳቤዎን በአቡነ
መቃሪዎስ እጅ ደረሰልኝ። በዚህም ደብዳቤዎ የቀድሞው መላላካችንን አሳምሮ የሚያስታውስ እግዚአብሔር ከእኔ
የጣላቸውን ስለኢጣሊያ ምርኮኞችች የቸርነት ሥራ እንድሰራ የሚያስመለክት መሆኑን በጣም አየሁ። ደግሞም
የከበረ ቅድስናዎ ከአቡነ መቃሪዎስ የበለጠ መልክተኛ ነገሩን በጣም አስረድቶ አጣፍጦ ሀሳቡን የሚናገር መላክ
እንዳይቻልዎ አወቅን። የክርስቲያን ሁሉ አባት የላከው እጅግ የሚያስደንቅ ደብዳቤዎን ባነበብህ ጊዜ ልቤን
መታው። ዳግመኛም የከበረውን የመላክተኛዎን የቃል ንግግር በሰማሁ ጊዜ ልቤ ቅድስናዎን በማክበር ስለመኑኝ
ጉዳይ ለመፈፀም ጨክኖ ነበር። እኔ ሳልፈልገው ከዚህ በከፋ ጦር ደማቸው ለፈሰሰ በከንቱ ላለቁት ወታደሮች እጅግ
አለቀስሁ። ነገር ግን ቅድስናዎ የተመኙትን ለመፈፀም የኢጣሊያ መንግሥት ያልታሰበው የዛሬ ሥራቸው
ያማያስፈጽመኝ ሆነ። ይህንንም ማለት የእርቅ ፈቃድና በደህና ለመላላክ መመኘታቸውን ካሳዩኝ በኋላ ሥራቸው

በጦርነት እንዳለን አድርገው ሄደው ጀመር። አሁንም የሚገባኝን ንጉሥኔተንና የሕዝብ አባትነቴን ይህን አውቄ በጄ
ያለውን የእርቅ ማያዣ መልቀቅ ያማይቻለኝ ሆነ። ቅድስናዎ ያሰበውን ደስ ለማሰኘት የኔንም መልካሙን ሀሳብ
ለመፈፀም ከለከለኝ። በክርስቲያንነቴና በንጉሥነቴ አውጥቼ አውርጄ ሳበቃ የፍቅሬን ምልክትና ብዙ ማክበሬን በሌላ
ቀን አደርገዋለሁ ማለት ስለሆነብኝ ዛሬ ሳይሆንልኝ በመቅረቱ እጅግ ያሳዝነኛል። እግዚአብሔር አደራ የሰጠኝን
መንግሥቴን የሕዝቤን ነፃነት የምፈልገው ስለሆንሁ በክርስቲያኖች ሁሉ በማክበር የሚሰማውን የቅድስናዎን ድምፅ
ለኛ ብለው እንዲያሰሙልን ተስፋ አለን። ይህ የሆነ እንደሆነ ከዘመዶቻቸው ለተለዩ በቅርቡ ለመመለስ እዲመቸን
ማድረግዎ ነው። ነገር ግን ይህ ነገር እስኪጨረስ ድረስ ከኔ ዘንድ ያሉት ምርኮኞች እንደ ክርስቲያን ሥራ ከዚህ
ቀደም ጠብቄ በመልካም አድርጌ እንዳኖርኳቸው ይልቁንም ከእንግዲህ ወዲያ ስለርስዎ ፍቅር በጣሙን ጠብቁ
በደሕና አሳምሬ እንዳኖራቸው በዚህ አይጠርጥሩኝ።
በመስከረም በ፳፪ ቀን ተፃፈ በአዲስ አበባ በ፲፰፻፹፱ ዓ.ም።
ምኒልክ በምርኮኞቹ መልቀቅ ጨከኑ። ከጠቅላላዎቹ የኢጣሊያ ምርኮኞች ያለ አማላጅና ያለ ምንም ለመና
ነፃ የተለቀቀ አንድ ኢጣሊያዊና ተራ ወታደር ብቻ ነው። የዚያ ኢጣሊያ ተራ ወታደር እናት አዲአ አበባ ባለው
ተማራኪ ልጅዋ ደብዳቤ ፃፈችለት። በደብዳቤዋም “….ልጄ ሞተሃል ብለውኝ ተስፋ ብቆርጥ እንደ ሌሎች እናቶች
ሁሉ አልቅሼ ይወጣልኝ ነበር። አሁን ግን ቀደም ለሊትም ላንተ ለልጄ እንዳለቀስሁ ነኝ። ምን ቦታ ወድቀህ
እንደሆነ አላይህም። ከአፌ እየነጠልኩ ያለችኝን ደህና ምግብ እያበላሁ ያሳደግሁህ ልጄ ዛሬ የምትበላውን
አላውቅም….ልጄ

እንደምወድህ

ታውቃለህ።….የማምነው

አምላክ

በሰላም

ያገናኘናል

ብዬ

ተስፋ

አደርጋለሁ።….ልጄ በሕይወት መጥተህልኝ ዓይንህን እስካይ ድረስም ውሎዬ ከቅድስት ማርያም ቤተ ክርቲያን
ነው።….ለቤተ ክርስቲያኗም በየቀኑ አንዳንድ ሻማ ስለት ተስዬ በየቀኑ እያበራሁ ላንተ ለልጄ እየተንበረከክሁ
እፀልያለሁ።….በፀሎቴ ብርታት ተለቀህ እንደምትመጣ ተስፋ አለኝና አንተም ባለህበት ጸልይ።….የምወድህ ልጄ።
አይዞህ በርትተህ ኑር….አንተም እንደምትናፍቀኝ አውቃለሁ። ለቅሶዬ ባክኖ አይቀርምና እንገናኛለን።….” የሚል
ቃል ነበረበት።
ይህ ደብዳቤ የደረሰው ምርኮኛ ደብዳቤውን አንብቦ ስቅስቅ ብሎ አለቀሰ። ወሬው ከምኒልክ ዘንድ ደረሰ።
አጤ ምኒልክ ምርኮኛውን አስጠርተው ደብዳቤው እየተነበበ ተተረጐመላቸው። ደብዳቤው ካለቀ በኋላ ምኒልክ
በነገሩ አዝነውና አልቅሰው “ሂድ በነፃ አሰናብቸሃለሁ። የእናትህ እምባ አማለደህ” ብለው በበቅሎ አድርገው
አሥመራ ድረስ አሸኝተው ሰደዱት።
በሊቀ ጳጳሱ መልክተኛ በሞንሲኞር ማካሪዮ የሚመራው ቡድን አዲስ አበባ እንደገባና የሊቀ ጳጳሱን
ደብዳቤ ካቀረበ በኋላ ለምርኮኞቹ ከየዘመዶቻቸው የተላከውን ስጦታ ለመስጠት እንዲፈቀድለት ጠየቀ።
ምኒልክም ሁለት ምርኮኞች ለማካሪዮ አቅርበው የተላከውን ስጦታ እንዲቀበሉ አደረጉ። የኢጣሊያ ሕዝብ
1.752.181 ሊሌ አዋጥቶ ዕቃ ገዝቶ ለምርኮኞቹ ልኮ ነበር። የተላከውን ዕቃ ቦት ጫማ ጨርቃጨርቅ እስፖንጅ
ብሩሽ ፒፓ ሰዓት ሳሙናና የመሳሰለው ነበር።
የኢጣሊያኖቹ ምርኮኞቹን አስፈትተው እንደገና ድጋሚ መልስ ለመውጋት ያሰቡት አሳብ አልሆነላቸውም
አለ። ከዚህ በኋላ የተጠናከረ ጦራቸው ኤርትራን እንዲጠብቅ ሆኖ ጥቅምት 17 ቀን 1889 ዓ.ም የእርቅ ውል
ከምኒልክ ጋር ለ፪ኛ ጊዜ ተዋዋሉ። ውሉም የሚከተለው ነበር።

በኢትዮጵያ መንግሥትና በኢጣሊያ መንግሥት መሀል የተደረገ የእርቅ ውል ይህ ነው። በቅድስት ሥላሴ
ስም እንጀምራለን።
ጃንሆይ የኢትዮጵያ ንጉሠ ነገሥት ዳግማዊ በስም መጀመሪያ ኡምቤርቶ የኢጣሊያ ንጉሥ ጦርነት
ለማስቀረት ዱሮ የነበረው ፍቅራቸውን መልሰው ለማደስ ስለወደዱ ከዚህ ቀጥሎ የሚጣፈውን ውል ተዋዋልን።
ይህንንም ውል ለመዋዋል ከኢጣሊያ መንግሥት ሙሉ ሥልጣን የተቀበለ በሳንሞሪስና በሳንላዛር በኢጣሊያ
ዘውድ ሊሻን የተሸለመ ማዦር ዶክተር ሲዛር ኔራሲኒን መርጠው ላኩ። የማዦር ኔራሲኒ ስልጣን የተካከለ መልካም
መሆኑን ስለታየኝ የከበረ ማዦርኔራሲኒ በኢጣሊያ ንጉሥ ስምና በጃንሆይ በዳግማዊ ምኒልክ የኢትዮጵያ ንጉሠ
ነገሥት የጋላም አገር ሁሉ ንጉሠ ነገሥት እርስዎ ተቀምጠው ቀጥሎ የሚፃፈውን ክፍል ህሉ ተስማምተው
ተዋዋሉ።
መጀመሪያ ክፍል
በኢትዮጵያና በኢጣሊያ መሐል የተደረገው ጦርነት ጭራሽ ቀርቷል። እንዲህ ስለሆነ በኢጣሊያ ንጉሥና
በጃንሆይ በኢትዮጵያ ንጉሠ ነገሥት በወራሾቻቸውም በዜጐቻቸውም ለዘላለም እርቅና ፍቅር ይኖራል።
ሁለተኛ ክፍል
በ25 ሚያዝያ 1881 በውጫሌ ሠፈር የተደረገው ውልና በኋላ ታርሞ የተጨመረው ውል ሁሉ ጨርሶ ተፍቋል።
እንደተፋቀውም ጭራሽ ይቀራል።
ሶስተኛ ክፍል
የኢጣሊያ መንግሥት የኢትዮጵያን ነፃነት እራሱን የቻለ ባለነፃ መንግሥት መሆኑን ጨርሶ ተቀብሏል።
አራተኛ ክፍል
እነዚህ ሁለቱ በዚህ ውል የሚዋዋሉ ነገሥታት በአገሩ ድምበር ነገር ሳይስማሙ ቢቀሩ በእርቁ ቶሎ
ለመዋዋልና ለሁለቱም አገር የረፍት መልካም ፍቅር ለማድረግ ስለወደዱ እስከ ዓመት ድረስ ጃንሆን የኢትዮጵያ
ንጉሠ ነገሥትና የኢጣሊያ ንጉሥ የመረጧቸው ሽማግሌዎች በፍቅር ተስማምተው የወሰኑን ነገር እንዲጨርሱ
ተዋውለናል። ወሰኑ እስኪወሰን ድረስ ግን ሁለቱ ተዋደው ዛሬ ባሉበት በመቆያው ወሰን በመረብና በበሳላ በሙና
ወንዞች ላይ ሳይተላለድፉ እረግተው ይቆያሉ።
አምስተኛ ክፍል
የኢትዮጵያና የኢጣሊያ መንግሥት ተስማምተው ይህን ወሰን እስኪጨርሱ ድረስ የኢጣሊያ መንግሥት
ከዚህ አገር ለማንም ማን መንግሥት መስጠትና መልቀቅ አይቻለውም። ዛሬም የኢጣሊያ መንግሥት በእጁ ከያዘው
አገር መልቀቅ ያማረው እንደሆነ ለኢትዮጵያ መንግሥት ይመልሳል።
ስድስተኛ ክፍል
የኢትዮጵያ መንግሥትና የኢጣሊያ መንግሥት የጥበብና የንግድ ሥራ ለመርዳት ቢፍልጉ ሁለቱ
መንግሥታት ተስማምተው ውሉን ኋላ ማድረግ ይመቻቸዋል።

ሰባተኛ ክፍል
ይህ አሁን የተደረገው ውል እነዚህ ሁለቱ የተዋዋሉ ነገሥታት በጥንቃቄ ለሌሎች ነገሥታት ያስታውቃሉ።
ስምንተኛ ክፍል
ይህም አሁን ያደረግነው ውል ከዛሬ አንስቶ ሶስት ወር ድረስ በኢጣሊያ መንግሥት ፈጽሞ ይታተማል።
ዘጠነኛ ክፍል
ይህ ዛሬ የተደረገው

የእርቅ ውል ተካክሎ ባማርኛና በፈረንሣይ ቋንቋ በሁለት ላይ ይጻፋል። ታትሞም

ሲያበቃ በኢትዮጵያ ቤተ መንግሥትና በኢጣሊያ ቤተ መንግሥት ይቀመጣል።
በዚህ ተስማምተው ጃንሆይ ዳግማዊ ምኒልክ የኢትዮጵያ ንጉሠ ነገሥት እርስዎ እራስዎና የከበረ ማዦር
ኔራሲኒ በኢጣሊያ ንጉሥ ስም ተቀባብለው በየማኅተማቸው ይህን ውል አተሙ።
በጥቅምት በ፲፯ ቀን ተፃፈ አዲስ አበባ ከተማ ፲፰፻፹፱ ዓ.ም
እዚህ ውል ላይ እስከ ዛሬ ድረስ ለአብዛኛው የኢትዮጵያ ሕዝብ ያልተገለጠ አንድ ታሪካዊ የሆነ አንቀፅ
አለ። እሱም 5ኛው አንቀፅ ነው። አንቀፁ ውስጥ በግልጥ እንደሚታየው የኢጣሊያ መንግሥት ከያዘው የኤርትራ
ይዞታው ለሌላ የውጭ መንግሥት መስጠት እንደማይቻልና መልቀቅም የፈለገ እንደሆነ ኤርትራን ማስረከብ ያለበት
ለኢትዮጵያ መንግሥት መሆኑን ያሳውቃል።
ይህ አዋዋል 1ኛ ኤርትራ የኢትዮጵያ አካል መሆንዋን 2ኛ ምኒልክ ለጊዜው በጦር ኃይል ማስለቀቅ
ባይችሉም የኢጣሊያ መንግሥት በአገሪቱ በሰላም መንገድ እንዲመለስላቸው መዋዋላቸውን 3ኛ የኤርትራ ጉዳይ
በምኒልክ ዘመን ፍጻሜ ባያገኝ እንኳ በልጅ ልጅ ዘመንም ቢሆን ኤርትራ ለኢትዮጵያ እንድትመለስ የሚደነግግ
ነው።
ምንም እንኳን ይህን የውጫሌን ውል የሚያስቀረውና ጠንቶ የሚኖር የወዳጅነት ውል ቢዋዋሉም ምኒልክ
ምርኮኞቹን ለመልቀቅ አልፈለጉም። ያልፈለጉበትም ምክንያት አንደኛ ውሉ ተጽፎ በምኒልክ በኩል ተፈርሞ
ማኅተም ሲታተምበት በኢጣሊያኖች በኩል ግን ፊርማ ብቻ ተፈርሞበት ኢጣሊያ አገር ሔዶ ማኅተም
ይደረግበታል ስለተባለ ማኅተም የተደረገበት የእርቁ ደብዳቤ እስቲደርሳቸው ድረስ ነው። ሁለተኛው ምክንያት
ደግሞ ውሉ የኢጣሊያ የኢጣሊያ መንግሥት ማኅተም ተደርጎበት ቢመጣም እንኳ የእንግሊዝና የፈረንሣይ
መንግሥታት በዚህ የእርቅ ውል ላይ ያላቸውን አስተያየት ለመጠበቅ ነበር።
የኢጣሊያ ሕዝብ ስለምርኮኞቹ መለቀቅ መንግሥቱን ወጥሮ ይዞ ስለነበር የኢጣሊያ መንግሥት
ስለምርኮኞቹ በአስቸኳይ መለቀቅ እና ካሣ ጉዳይ ደግሞ ከምኒልክ ጋር የሚከተለውን ውል ተዋዋለ።
ስለ ኢጣሊያ ወታደሮች ምርኮኞች
የሚደረገው ውል ይህ ነው።
ይህን ውል በቅድስት ሥላሴ ስም እንጀምራለን።

በጃንሆይ በኢትዮጵያ ንጉሠ ነገሥት በጋላም አገር ሁሉ ንጉሠ ነገሥትና በከበረ ማጆር ኔራሲኒ ከንጉሥ
ኡምቤርቶ ሙሉ ሥልጣን ተቀብሎ የተላከ። ቀጥሎ የተጻፈውን ውል ተስማምተው ተዋዋሉ።
መዠመሪያ ክፍል
በኢትዮጵያና በኢጣሊያ መንግሥት መሀከል ዛሬ ስለተደረገው የእርቅ ውል በኢትዮጵያ መንግሥት ያሉ
የኢጣሊያ ወታደሮች ምርኮኞች ተለቀዋል። ጃንሆይ የኢትዮጵያ ንጉሠ ነገሥት እነኚህን ምርኮኞች በማፍጠን
ሰብስበው ይህ የእርቅ ውል ተጠንቅቆ ታትሞ ሲመጣላቸው ሐረርጌ ላይ ከኢጣሊያ መንግሥት ሙሉ ሥልጣን
ተቀብሎ ለመጣ ሰው ያስረክባሉ።
ሁለተኛ ክፍል
እነኚህ የጦር ምርኮኞች ወደ አገራቸው ሲመለሱ እንዳይቸገሩ ጃንሆይ የኢትዮጵያ ንጉሠ ነገሥት የኢጣሊያ
የቀይ መስቀል ማህበሮች ጀልዴድሳ ድረስ መጥተው እንዲቀበሉዋቸው ይፈቅዱላቸዋል።
ሶስተኛ ክፍል
የኢጣሊያ ንጉሥ መልክተኞች እነኚህን ምርኮኞች ጃንሆይ የኢትዮጵያ ንጉሠ ነገሥት በብርቱ አቀማጥለው
ማስቀመጣቸውን እሱ ራሱ ስላየ እንዲህም አድርጎ አቀማመጥ ለማስቀመጥ ብዙ ገንዘብ እንደፈጀ ለእነኚህ
ያወጡትን ገንዘብ የኢጣሊያ መንግሥት እንዲከፍል ባለዕዳ መሆኑን ተቀብሏል።
ጃንሆይ የኢትዮጵያ ንጉሠ ነገሥት ግን የዚህን የገንዘቡን ኪሣራ ነገር የኢጣሊያ መንግሥት እንዳወቀ ፈርዶ
ሊሰጣቸው ፍርዱን በኢጣሊያ መንግሥት ላይ ጥለውታል። በዚህም ውል ተስማምተው ጃንሆይ ዳግማዊ ምኒልክ
የኢትዮጵያ ንጉሠ ነገሥት እርሳቸው ራሳቸውና የከበሩ ማጆር ኔራሲኒ በኢጣሊያ ንጉሥ ስም ተቀባብለው
በየማኅተማቸው ይህን ውል አተሙ።
በጥቅምት ፲፯ ቀን በአዲስ አበባ ከተማ በ፲፰፻፹፱ ዓ.ም ተጻፈ።
ምኒልክ

የምርኮኞቹን

ማስለቀቂያ

ውል

ቢዋዋሉም

ምርኮኞቹን

ወዲያውኑ

አለቀቁም።

የሌሎቹን

መንግሥታት አስተያየት ሲጠብቁ ቆይተው ምንም ተቃውሞ ባለማሰማታቸው አምስት ወር ከአስር ቀን ቆይተው
ኔራሲኒ ከኢትዮጵያ ግዛት ከወጣ በኋላ የምርኮኞቹን መለቀቅ ምኒልክ በይፋ አሳወቁ። ይህንንም የእስረኞቹን
መለቀቅ ጂቡቲ ሆኖ ለሚጠባበቀው ለማጆር ኔራሲኒ በደብዳቤ አሳወቁት።
ይድረስ ከማጆር ኔራሲኒ
የኢጣሊያ ንጉሥ ባለሙሉ ሥልጣን መልክተኛ።
ጂቡቲ በ፲፪ የካቲት በ፲፰፻፺፯ በሙሴእ ሞንዶን እጅ የላከው የስልክ ቃል ደረሰልኝ። በኢትዮጵያ
መንግሥት ውስጥ ተማርከው የነበሩትን የኢጣሊያ ምርኮኞች ሁሉ በአዋጅ አሰብስቤ ልቅም አድርጌ ወዳገራቸው
ሰድጃቸዋለሁ።
መጋቢት በ፲፯ ቀን በአዲስ አበባ በ፲፰፻፹፱ ዓ.ም ተጻፈ።

ኢጣሊያ በ፫ኛው የምርኮኞች የውል ክፍል ቃል በገባችው መሠረትና የጦር ካሣ ጭምር አስር ሚሊዮን
ሊሬ ለኢትዮጵያ መንግሥት ከፈለች። ይህም ገንዘብ የኢትዮጵያ መንግሥት ለአድዋ ጦርነት ያወጣውን ወጪ
በእጥፍ የሚተካ ነው ይባላል።
ምርኮኞቹ ተለቀው ከኢትዮጵያ ሲወጡ እንዴት እንደነበር ትረካ የምናገኘው ከግሊከን መጽሐፍ ነው።
የኢጣሊያ ምርኮኞች በተለቀቁበት ሰሞን የእንግሊዝ መልክተኛ በመሆን በሐረርጌ በኩል ወደ አዲስ አበባ የተገባው
ግሊከን በመጽሐፉ ውስጥ አልፎ አልፎ የምርኮኞቹን ሁኔታ ይገልፃል። ባንድ ላይ ሳቀናጀው እንደሚከተለው
ይላል። “….ከዳደብ እንደተነሳን ሁለት የኢጣሊያ መኰንኖችና 196 ተራ ወታደሮች አበሻ ውስጥ ታስረው የነበሩ
ወደ ጠረፉ ሲሄዱ አገኘናቸው። ሁሉም የሚሄዱት በእግራቸው ሲሆን አንድ ሁለት ያህል ቁስለኞችና ሕመምተኞች
ብቻ በቅሎ ላይ ተቀምጠው ይሄዳሉ።….ተቋቁረዋል እንጂ ጤነኞችና በሚገባ የተያዙ ናቸው። ከመኰንኖቹ ጋር
ጥቂት ተነጋገርን።….እዚች ቦታ እስኪደርሱም 38 ቀናት ሆኖአቸዋል። በመጀመሪያዎቹ አንድና ሁለት ሳምንታት
በመንገዳቸው ላይ የሚበሉት ምግብ ለማግኘት ከባድ ችግር ደርሶባቸው ነበር። የአገሬው ሕዝብ ምንም ነገር
አልሸጥላቸው ብሎ እምቢ ብሎ ነበር። ሐረር ሲደርሱ ግን ከአገራቸው የመጣውን የኢጣሊያ የቀይ መስቀል ማኅበር
ስላገኙ ልብሳቸውን አልብሶ ለቀሪው ጉዞአቸው ስንቅ የሚሆን ምግብ አስይዟቸዋል።
“….ቢያ ቀቦባ ስንደርስ….የኢጣሊያ ቀይ መስቀል ማኅበር በካፒቴን ብራኮ የሚመራው ቡድን ብዙ
ድንኳኖች አስተክሎ ቢኖ ቢራ የተጣራ ውሃና ሁሉን ነገር አከማችቷል። ይህ ሁሉ ለኢጣሊያኖች እስረኞች ነው።
እስረኞቹም መቶም ከዚያም በላይ እየሆኑ በየጊዜው ይደርሳሉ። ካፒቴን ብራኮ ከኛ ጋራ ምግብ በላ። በደግነቱም
ጥቂት ሣጥን ቢራና ኪአንቲ ሰጠን። ይህም ዘይላ ለሚደርሱ እስረኞች ሐሪንግተን ስለሚያደርግላቸው ደግነት ብድር
ነው አለን። በማግስቱም ሰባት የኢጣሊያ መኰንኖች ያሉበት 200 ወታደሮች መጡ። እኛም ግመሎቻችንን
ለማሳረፍ ሸሚዞቻችንን ለማጠብና በጠቅላላው ጓዙ በሙሉ እንዲያርፍ አንድ ቀን ውሎ አድርገን ነበርና ማታ
ጥቂቶቻችን እስረኞች ከነበሩት ጋር ለመጨዋወት ወደ ሠፈራቸው ሄድን። በሐሩሩ ምክንያት ተቋቁረዋል
ደክመዋል። ጤናቸው ግን ጥሩ ነው። በጉዞአቸውም ጠቋቁረዋል ደክመዋል። ጤናቸው ግን ጥሩ ነው።
ከኤሮፓውያን ጋር በመገናኘታቸው በጣም ደስ ብሏቸዋል። ከአድዋ እስከ አዲስ አበባ እስኪጓዙ ድረስ በመንገድ
ላይ ስላጋጠማቸው ብዙ አጫወቱን። ማራኪዎቻቸው በደንብ እንዳልያዙዋቸው የምግብ ችግር እንደነበረባቸውና
አበሾችም ቢሆኑ ለራሳቸውም የሚበሉት እንዳልነበራቸው አጫወቱን። አዲስ አበባ እንደደረሱ ግን ምኒልክ በሚገባ
እንደያዙዋቸውና አንድ ኢጣሊያዊና አንድ አበሻ ቢጣሉም ነገሩን አጣርተው አበሻውን እንዴት እንደቀጡት
በኢዝህም ምክንያት ማራኪዎቻቸው ወይም አስተናጋጆቻቸው በሚገባ እንደያዙዋቸው…..አጫወቱን….
“ወደ ቀርሳ ስንጓዝ ከእሥር የተፈቱ 13 ኢጣሊያኖች አገኘን። አብዛኛዎቹ የታመሙ ወይም የቆሰሉ
ናቸው። አልፈውን ሄዱ።….ያልገለጽኩት ነገር ከሐረር ስንነሳ ጄኔራል አልቤርቶኒ ከ200 እስረኞች ጋር ሐረር
ገብቶ ነበር። እኛም አልተገናኘናቸውም።….ሾላ ስንደርስ ስንል በመንገድ ላይ አንድ የኢጣሊያ ጦር መድፈኛ የነበረ
መቶ አለቃ ኢጣሊያዊ መሆኑን አጫወተን…..ግን ያሉበት ያልታወቁ ኢጣሊያኖች ቀርተዋል። በአሁኑ ጊዜም
ሊገኙ እንዳልቻሉ ነገረን።….ባልጪ እንደደረስን ሰፊ በሆነ ጥርጊያ መንገድ ተጓዝን። መንገዱንም የሠሩት
የኢጣሊያ ምርኮኞች ናቸው።….” በማለት ጽፈዋል።

የኢትዮጵያ ዕድገት
“….ምኒልክ ዘመናዊ ኢትዮጵያን የፈጠረ ሰው ነው….”

ኢንስክሎፕዲያ ብሪታኒካ
አጤ ምኒልክ ከነገሡ በኋላ እስካሁን እንዳነበብነው መሣፍንቱንም ሆነ ባላባቱን በወዳጅነትና በፍቅር
ስለተቃረቡት አብዛኛው ያለምንም ደም መፋሰስ ሲገብርላቸው እምቢ ያለውንም በጦር ኃይል እያስገበሩ
የወጋቸውን መልሰው ስለሚሾሙ ፍቅር በዝቶ ከተበታተነችው ኢትዮጵያ ዛሬ ያለንባትን ኢትዮጵያን መሠረቱ።
ዳማዊ አጤ ምኒልክ እጅግ በጣም ሥራ ወዳድ ሰው ነበሩ። ሥራ ወዳድ በመሆናቸው ብዙው የሥልጣኔ
ሥራ ወደ አገራችን የገባው በምኒልክ ዘመነ መንግሥት ነው። አጤ ምኒልክ በዘመናቸው በኤሮፓ የነበረ የሥልጣኔ
ሥራ ሁሉ ወደ ኢትዮጵያ እንዲገባ አድርገዋል። ማስገባት ብቻ ሳይሆንም ሌሎችን ለማበረታታት ለመጀመሪያ ጊዜ
የሚገባውን አዲስ ነገር ለመጀመሪያ ጊዜ የሚሠሩት ወይም የሚጠቀሙበት ምኒልክ ራሳቸው ነበሩ።
በኢትዮጵያ ውስጥ ለመጀመሪያ ጊዜ የመጀመሪያዋን አውቶሞቢል የነዱ ምኒልክ ናቸው። በኢትዮጵያ
ሾፌሮች ታሪክ ውስጥ ፔርፌክት ድራይቨር የሚለውን የመጀመሪያውን የመንጃ ፈቃድ የተቀበሉ ምኒልክ ናቸው።
በመኪና የሚፈጨውን እህል የሚፈጨው ጋኔን ነው ተብሎ ይታመን በነበረበት ጊዜ ጋኔን ያለመሆኑን ለማሳወቅ
የመጀመሪያውና የመጨረሻውም ኢትዮጵያዊ ዱቄት አስፈጭ ንጉሥ ምኒልክ ናቸው። የመጀመሪያውን ስልክ
አስገብተው ጋኔኑ ከዙፋን አጠገብ ይውጣ ብለው የዘመኑ ጳጳስ ጭምር ከባድ ተቃውሞ ቢያስነሱባቸው ታግለው
ስልክን የመሠረቱ ምኒልክ ናቸው። የመጀመሪያዋን ብስክሌት መንዳት ተምረው የነዱ ምኒልክ ናቸው። ጣይቱን
ብስክሌት መንዳት አስተምረው ሴቶች ከመሸፋፈንና ከማፈር እንዲወጡ የታገሉ ምኒልክ ናቸው። ሆቴል ከፍተው
ሚስታቸውን ጣይቱን ወጥቤት አድርገው በገንዘባቸ መኳንንት እየጋበዙ ሆቴል መብላትን ያስተማሩ ምኒልክ
ናቸው። የዛሬውን የኢትዮጵያ ሰንደቅ ዓላማ በ1881 ዓ.ም በአዋጅ አረንጓዴ ቢጫ ቀይ እንዲሆን ያደረጉ ምኒልክ
ናቸው።
የተለያዩ አበሾችንና ጽጌረዳዎችን ከኤሮፓ እያስመጡ እስካሁን የምንጠቀምባቸውን ልዩ አበቦች ያራቡ
ምኒልክ ናቸው። የኮክ የእንጆሪ የወይን እና የመሳሰሉትን የአትክልት ልዩ ዘሮች እያስመጡ ያራቡ ምኒልክ ናቸው።
እስከዛሬ ለኢትዮጵያ ትልቅ ጥቅም የሚሰጠውን ባህር ዛፍን አስመጥተው የተከሉና ያባዙ ምኒልክ ናቸው።
በአዲስ አበባ የመጀመሪያውን የውጭ አገር ትምህርት ቤት የከፈቱ የመጀመሪያውን የሙዚቃ ቤት
ያቋቋሙ ምኒልክ ናቸው። ኤሌክትሪክና ባቡር ያስገቡ ዘመናዊ የመንገድ ሥራ ያስጀመሩ ፓስታ ድርጅትን ያቋቋሙ
ምኒልክ ናቸው። ሰው ሲባል እኩል ነውና ማንም ሰውን ባርያ እንዳይል ብለው የባርያን ነፃነት ያወጁና ሰው
እንደከብት እንዳይሸጥ የታገሉ ምኒልክ ናቸው። ሴት ልጅ በወላጆችዋ ምርጫ ሳይሆን በፈቃድዋ የመረጠችውን
ባል እንድታገባ ያወጁና ለሴት ልጆች ነፃነት የታገሉ ምኒልክ ናቸው። ሠራተኛ በሥራው እንዳይበድል አዋጅ
ያስነገሩ ወላጆች ልጆቻቸውን እንዲያስተምሩ አስገዳጅ ሕግ ያወጡ ምኒልክ ናቸው። የተሠራ ጨርቅ ከመስመጣት
ይልቅ እያስመጡ ማሠራት እንደሚረክስ አውቀው ድር ማስመጣትን የጀመሩ ምኒልክ ናቸው። ጥይት ፋብሪካን
ሲያቋቁሙ “አፍሪካውያን ነፃ መውጣት አለባቸው ኢትዮጵያም የጥንት ክብርዋን ወሰንዋን በሙሉ ለማስከበር
ትነሳለች” ብለው ለኤሮፓውያን ደብዳቤ የፃፉ ምኒልክ ናቸው።
በ1874 ዓ.ም ከተማቸውን እንጦጦ ካደረጉ በኋላ በአምስተኛው ዓመት ቁልቁለቱን ወርደው ዋና
ከተማቸው አዲስ አበባ እንዲሆን የወሰኑ ምኒልክ ናቸው። ስለምኒልክ እጅግ በጣም ብዙ ታሪክ አለ።

በመላው ዓለም ዝናቸው የታወቀው ታላቁ ምኒልክ ዝናቸውን ያገነኑት በሥራቸው እንጂ በዘራቸው
አልነበረም። ሹመት በዘር እንጂ በሥራ ባልነበረበት ዘመን የተገኙት ምኒልክ የሚሾሙት የተገላቢጦሽ ነበር። ሹመት
በሥራ ብለው ያወጁም ምኒልክ ናቸው።
ለዚህ ጉዳይ የሚሆን አንድ ምሳሌ ላምጣ። የንጉሥ ወልደ ጊዮርጊስ እናት ወይዘሮ አያህሉሽ የንጉሥ ሣህለ
ሥላሴ ልጅ ናቸው። በዚህ ምክንያት ምኒልክና ወልደ ጊዮርጊስ የታናሽና የታላቅ ልጆች ናቸው። ምኒልክ ንጉሠ
ሸዋ ሲባሉ ወልደ ጊዮርጊስ የደጃች ጐበና አሽከር ነበሩ። ምኒልክ ጐበናን ጠርተው “ወልደ ጊዮርጊስን ሥራና
ውጊያ እንድታስተምረው አሽከር አድርጌ ሰጥቼሃለሁ” አሏቸው። አቶ ወልደ ጊዮርጊስም በጐበና ቤት እያገለገሉ
የጀግንነት ሥራ ከሠሩ በኋላ ፊታውራሪ ተባሉ። አገር በማቅናት ተግባር የጐበና ተካፋይ ሆነው በመገኘታቸው
ደጃዝማች ተባሉ። በኋላም ራስ ተባሉ። እንዲህ እያሉ በሥራቸው አደጉ እንጂ ምኒልክ ወንድሜ ነው ብለው
ወዲያው በዋልፈሰስ አልሾሟቸውም። ወንድማቸው ወልደ ጊዮርጊስ የሰው ቤት አሽከር በነበሩበት ጊዜ በጦርነት
ተማርከው ቤተ መንግሥት የሰለጠኑት የተለያዩ ብሔረሰብ የሆኑት ፊታውራሪ ሀብተ ጊዮርጊስ ደጃዝማች ባልቻ
ወህኒ አዛዥ ወልደ ጻዲቅና ሌሎችም የቤተመንግሥት ታላላቅ መኳንንትና አድራጊ ፈጣሪ ነበሩ። ምኒልክ ሰውን
በሥራ እንጂ በዘርና በጐሣም የማይሾሙ ነበሩ።
ማንኛውም መኳንንት በየአገሩ ላይ ከሚያገኛቸው የእጅ ሥራ አዋቂዎች መሀል የምኒልክ ድርሻ ወደ አዲስ
አበባ እንዲልክ አዘዋል። ምኒልክም ለእነኚህ ከየአገሩ ለሚመጡላቸው የጅ ሥራ አዋቂዎች ከቤተ መንግሥቱ ፊት
ለፊት ያለውን ቦታ ለማረፊያ ሰጥተዋቸዋል። ሠፈሩም ሠራተኛ ሠፈር ይባል ነበር። እስከዛሬም በዚያው ስሙ
ይጠራል።
ምኒልክ እነኚህን ሠራተኞች ከሰበሰቡ በኋላ የጅ ሥራ አዋቂዎቹ በሕብረተሰቡ ጥላቻ ከኅብረተሰቡ የተገለሉ
ሆኑ። በዚህ የሚናደዱት ምኒልክ አስደንጋጭ የሆነ ብርቱ አዋጅ አወጁ።
ሠራተኛን በሥራው የምትሰድብ ተወኝ።
ከዚህ ቀደም ብረት ቢሠራ ጠይብ ሸማ ቢሠራ ሸማኔ ቢጽፍ ጠንቋይ ቤተክርስቲያን ቢያገለግል ደብተራ
እያላችሁ አርሶ ነጩን ከጥቁር አምርቶ የሚያገባውን አራሽ ከዘውድ ይበልጣል የሚባለውን ገበሬእ እያላችሁ ነጋዴን
ነግዶ ወርቁን ግምጃውን ይዞ ቢገባ አንተ ነጋዴ ገጣባ አጣቢ እያላችሁ በየሥራው ሁሉ ትሰድባላችሁ ልጁ ምናምን
ሥራ የማያውቀው ሰነፉ ብልሁን እየተሳደበ አስቸገረ። ቀድሞም ይህ ሁሉ ፍጥረት የተገኘው ከአዳምና ከሄዋን ነው
እንጂ ሌላ ሁለተኛ ፍጥረት የለም።
ይህ ሁሉ ካለመማር የተነሣ ነው። አዳምንም ብላ በአፈ ገጽከ ብሎታል። ይህ ከቀረ ሁሉ ቦዘነተኛ ከሆነ
መንግሥት የለ አገር የለ። በወዲያ አገር ግን በኤሮፓ ሁሉ አዲስ ሥራ አውጥቶ መድፍ ነፍጥ ባቡር ቢሠራ
ሌላውንም እግዚአብሔር የገለጠለትን ሥራ ሁሉ ቢሠራ መሐንዲስ እየተባለ እየተመሰገነ ሠራተኛውም ብዙ
ይጨመርለታል እንጂ በሥራው አይሰደብበትም። እናንተ ግን እንዲህ የተሳደባችሁ አገሬን ባዶ ልታደርጉትና
ልታጠፉት ነው።
እንግዲህ ግን እንዲህ ብሎ የተሳደበ እኔን የሰደበ ነው እንጂ ሌላውን መስደብ አይደለም። ዳግመኛ ግን
ሲሳደብ የተገኘ ሰው መቀመጫውን አንዳንድ ዓመት ይታሠራል። ሹማምንትም አስረህ ዓመት ለማስቀምጥ
የሚቸግርህ የሆነ እንደሆነ አስረህ ወዲህ ስደድልኝ።

ጥር ፲፯ ቀን ፲፱፻ ዓ.ም ።
ከዚህ አዋጅ እንደምንረዳው የምኒልክ ሠራተኛ መውደድ ከማንኛውም ንጉሥ የበለጠ ነው። ማንኛውም
ንጉሥ ከማንም በላይ ዘውድ ነው ሲል ምኒልክ ግን ከዘውዱ በላይ ገበሬ ነው ማለታቸው የተለየ ያደርጋቸዋል።
ሠራተኛን የሰደበ እኔን ሰደበ ማለታቸውም ምኒልክ ምን ያህል ሠራተኛ ወዳድና ሠራተኛ እንደነበሩ ይገልፃል።
ምኒልክ ሠራተኛን የሚወዱት አዋጅ በማወጅና በሥራው ብቻ አልነበረም። ከእሳቸው በፊት ያልነበረ
ለሠራተኛ ደሞዝ መክፈል የጀመሩ ምኒልክ ናቸው። የእንጀራ ቤት ሠራተኞች ማለት እንጀራ ጋጋሪዎች ሥራ
ቤቶች አቡኪዎችና ይህን የመሳሰለ ሥራ የሚሠሩ ባመት ፲፯ ጥሬ ብርና ሶስት ሜት አቡጂዲ ብትን ጨርቅ
ለእያንዳንዳቸው ሲሰጥ በየወሩም ስድስት ቁና እህል ይሰጣቸዋል። በየቀኑም ጠቅላላው የቤተ መንግሥቱ ተራ
ሠራተኛ አንድ ጋሬና አንድ ማኛ እንጀራ አንድ ትልቅ ጭልፋ የሥጋ ወጥ (ጦም ከሆነ የክክ ወጥ) ለቁርስ ሲሰጥ
ለምሳ ድርጎው ያው ሆኖ አንድ ኩባያ ጠላ ይጨመራል። ራትም እንደዚሁ ነው። ሠራተኛው ምግቡን የሚበላበት
ትልቅ አዳራሽ አለው። በአዳራሹም ውስጥ ረጅም ጠረጴዛ ተዘርግቶ እያንዳንዱ ሠራተኛ የሚጠቀምበትም የራሱ
ቦታ አለው።
ብረት ቀጥቃጮች በየወሩ አንዳንድ ብር ደሞዝ ሲኖራቸው በያመቱ ከ25 እስከ 33 ብር ድረስ በጉርሻ
መልክ ይሰጣቸዋል። የወር ቀልብ እህልና የዓመት ልብሳቸው ከደመወዛቸው ሌላ ይሰጣል። ድንጋይ ጠራቢም
በየወሩ አንዳንድ ጥሬ ብር ደሞዝና እህል ሲሰጣቸው በያመቱ ሶስት ሜትር አቡጂዲ ይታደላቸዋል።
ለድንጋይ ቀጥቃጭ ወይም ፈላጭ አለቆች በየወሩ ሶስት ብር ተኩል ሲከፈል ድንጋይ አጠራረቡን
ለሚያሰምሩ ለሁለት አረቦች ላንደኛው ዘጠና ብር ለሁለተኛው መቶ ብር ይከፈል ነበር።
በሥጋጃ ሥራ ለተማሩ ሴት ሠራተኞች የወር ደሞዛቸው ሁለት ብርና አንድ አሞሌ ጨው ሲሆን ባመት
ሁለት ጊዜ ልብስ ይሰጣቸዋል። የየቀኑ ምግባቸው ከቤተ መንግሥቱ ነው። አንድ መቶ ፈትል ፈታይ ሴቶች
በቤተምንግሥቱ ነበሩ። እነዚህም ሴቶች የምኒልክንና ለሽልማት የሚሰጥ ልብስ ቀጭን ፈታይ ስለነበሩ ደሞዛቸው
ከሌሎቹ ሴቶች አጠፌታ ነበር። ከመንዝ የመጡ በብዙ መቶ የሚቆጠሩ ባና ሠሪቆች ነበሩ። ባና በዚያ ዘመን ብዙ
ጥቅም ነበረው። ከልብስነት እስከ ድንኳንነት ያገልግል ስለነበር የባና ሠራተኛ ደሞዝ ከብረት ሰሪዎች ደሞዝ ጋር
ተመሳሳይ ነበር።
በቤተ

መንግሥቱ

አርባ

ያህ

ወጥ

ሰሪዎች

ሲኖሩ

የእነሱም

ደሞዝ

በየወሩ

እስከ

ሶስት

ብር

እንደየማዕረጋቸው የሚከፈላቸው ነበሩ። ድርጎአቸው ግን እንደሌላዎቹ ተመሳሳይ ነው። ከወጥ ቤት ሠራተኞች
የደሞዝ ብልጫ ያላቸው አምስት ሴቶች ነበሩ። እነኚህም ሴቶች የምኒልክንና የመኳንንቱን የቅምሻ ወጥ የሚሠሩ
ናቸው።
ምኒልክ ብዙ ጊዜ በሠራተኞች መሀል እየተገኙ አርአያ በመሆን ያበረታቱ ነበርና ወደሠራተኞቹ ዘንድ
በሄዱ ቁጥር ሠራተኛው ቆሽሾ ያዩታል። ለምን እንደማይታጠቡ ሲጠይቋቸው የአዲስ አበባ ከተማ ሕዝብ እንዶዱን
ስለጨረሰውና ያለውም እንዶድ በግል ሰዎች ስለተያዘ በእንዶድ ማጣት ምክንያት መሆኑን ነገሩዋቸው። ምኒልክም
“ከሰው አትጣሉ እግዚአብሔር ያበቀለውን እንዶድ ለእናንተ አልሰጥ ካሉ ለእናንተ ደግሞ እኔ አለሁላችሁ” ብለው
እያንዳንዱ ሠራተኛ በየአሥራ አምስት ቀኑ አንዳንድ ኪሎ ግራም ሣሙና እንዲሰጣቸው አዘዙላቸው።

ምኒልክ በሥራው ሁሉ ከሠራተኞቻው ጋር የማይለዩ ሰው ነበሩ። ምኒልክ ለሥራና ለሠራተኛ ያላቸው
ክብር የተለየ ነበር። ለዚህም ማስረጃ የሚሆን ለሞንድ በተባለው የፈረንሣይ ጋዜጣ ላይ በኢትዮጵያ የፈረንሣይ
መንግሥት ባለሙሉ ሥልጣን ሚኒስትር የነበረው ክሉቢስኪ የጻፈውን እንመልከት።
“….ስለሚዘረጋው የባቡር መስመር ጉዳይ ከፈረንሣይ ሚኒስትር ጋር ጉባኤ አድርገው ሲነጋገሩ አንድ
አሽከር ገባና በጆሮአቸው አንድ ነገር ነገራቸው። እንደመሰለኝ “ጌቶች”። ቁልፍ ሠሪው ለቁልፉ መግጠሚያ
ሚስማር ይፈልጋል” ያላቸው መሰለኝ። ምኒልክም የግምጃ ቤቱን ቁልፍ አውጥተው ሰጡትና “አምስት ሚስማር
አውጣና ውሰድለት አይበቃም ያለህ እንደሆእን ተመልሰህ ናና ንገረኝ” አሉት። ከዚህ በኋላ የተቋረጠው ንግግራችን
ቀጠለ….ጥቂት ቆይቶ ደግሞ ሁለት የፈረስ ዘበኞች ገቡና “ጌቶች። በቅሎዎቹ ወጥተው ሔዱ።….ፈለጋቸውም
አልገኝ አለ” አሉዋቸው። ምኒልክም ከዙፋናቸው ፈጥነው ወርደው ከፎቁ ባንደኛው ክፍል ገቡና በሩቅ ማያ
መነጥራቸው የአካባቢውንመንገድና ኮረብታ ሁሉ እያዩ ይፈልጉ ጀመር። ጥቂት ሚስማር ወይም የሁለት አህዮች
ጉዳይ የታላቁን ዋናውን ከተማ ከዓለም ጋር የሚያገናኘውን የባቡር ሐዲዱን ሥራ አቋረጡ።….” ብሏል። ይህን
ነገር ስናይ ምኒልክ ስነ ሥርዓትን ያልጠበቁ ቢያስመስላቸውም ውናው ነገር የምኒልክ በር ለማንኛውም ሠራተኛ
በማንኛውም ጊዜ መሆኑን ያሳያል።
ምኒልክ በየቀኑ ከተሲያት በኋላ በአዲስ አበባ ከተማ ውስጥ እየተዟዟሩ ሕዝቡ የሠራውን ሥራ ይጐበኛሉ።
ጥሩ ሥራ ሲያዩ ሰሪውን አስጠርተው አመስግነው የገንዘብ ጉርሻ ሰጥተው “ለከርሞ ደግሞ ሌላ ሠርተህ
እንድታሳየኝ” ብለው ያልፋሉ። እንዲህ አይነቱንም የሥራ ጉብኝት በማድረግ እስከ 11 እና 12 ሰዓት ድረስ
ይቆያሉ። ከዚያ ተመልሰው በቤተ መንግሥቱ ግቢ በብስክሌት ይንሸራሸራሉ። “….ስለምኒልክ ብዙ ነገር
ሰምቻለሁ። የሚገርመው ነገር ምኒልክ በቤተምንግሥቱ ግቢ ውስጥ በብስክሌት ይንሸራሸራሉ። እቴጌይቱ ያን ሁሉ
ውፍረት ይዘው ብስክሌት ይነዳሉ።….” ሲል ቪቫን ጽጓል።
ምኒልክ ታላቅ የሥራ ሰውና ሥራ ወዳድ መሆናቸውን ምን ምን ነገሮችን እንደሠሩና እንዳሠሩ ከታላላቅ
ሥራዎቻቸው ጥቂቶቹን ቀጥሎ በመጠነኛ ዝርዝር እንመለከታለን።

ትምህርት
“….ምኒልክ ዘመናዊ ትምህርት ቤትን በመክፈት በኢትዮጵያ ውስጥ ዘመናዊ የትምህርት ዘር የዘሩ
ናቸው።….ትምህርት ቤቱም የተሠራው ንጉሠ ነገሥቱ በሰጡት የግል ገንዘብ ነው።….”
ጆን ማርካኪስ።
ምኒልክ ዘመናዊ ትምህርት ቤት በአዲስ አበባ ከተማ ለመክፈት ሲያስቡ ተቃውሞ ተነስቶባቸው ነበር።
ተቃውሞውም የውጭ ሰው የሚያስተምረው የውጭ ትምህርት በአገራችን ከገባ ሃይማኖታችን ይጠፋል በማለት
ነበር። ምኒልክ ግን ይህን እምነትና ጥርጣሬ ከሕዝቡ አእምሮ ለማጥፋት በሃይማኖት ከሚመሳሰሉዋቸ ከግብፅ
መምህራን ለማስመጣት አስበው ለእስክንድርያው የኦርቶዶክስ ፓትርያርክ ደብዳቤ ፃፉ።
ሞአ አንበሳ ዘእምነገደ ይሁዳ
ዳግማዊ ምኒልክ ንጉሠ ነገሥት ዘኢትዮጵያ
ይድረስ ከአቡነ ቄርሎስ

በአዲአ አበባ ከተማችን ትልቅ የተማሪ ቤት ለማድረግ አስበናል። ይህንንም አሳባችንን አባታችን አቡነ
ማቴዎስ ሰምተው በሀገራችን በግብፅ ብዙ የተማሩ ለማስተማርም የበቁ ሰዎች አሉ ቢሉን ወደ እርስዎ ወደ አቡነ
ቄርሎስ ልከው እንዲሰዱልን ያድርጉ በለን ነግረናቸው ይሄው ጽፈውሎታልና ያቡነ ማቴዎስን ማህተም አይተው
የሚገኝልዎ የሆነ እንደሆነ ያለ ትግስት በስልክ በቶሎ ቢያስታውቁልን እንወዳለን። ወደርስዎ መላካችን ከሌላ አገር
ከማስመጣት ለምትህርት ለሁሉም ነገር ሃይማኖት ወንድሞቻችን ቢመጡ ይሻላል ብለን ነው።
ሰኔ ፳፯ ቀን ፲፰፻፺፰ ዓ.ም አዲስ አበባ ተጻፈ።
ይህን የምኒልክ ደብዳቤ በመገደፍ በኢትዮጵያ የኦርቶዶክስ ሃይማኖት ሊቀ ጳጳጽ የሆኑት አቡነ ማቴዎስ
ደግሞ ወደ አቡነ ቄርሎስ ደብዳቤ ላኩ። ለአቡነ ቄርሎስ የተላከውን በአረብኛ የፃፈውን የአቡነ ማቴዎስን ደብዳቤ
ብላታ ጳውሎስ ከአረብኛ ቋንቋ ወደ አማርኛ የተረጐሙት እንዲህ ይላል።
“ጃንሆይ በአዲስ አበባ ከተማዎ ታላቅ የተማሪ ቤት ለማድረግ ማሰባቸውን ብሰማ ካጋራችን ከግብፅ ብዙ
የተማሩ ለማስተማር የበቁ መምህራኖች አሉ ብዬ ባመለክታቸው እሺ ምን ከፋ ይህ እንደዚህ ያለው ነገር ፈቃዴ
ነው ብለውኛልና አሁንም እርስዎ ካስተማሩዋቸው ከልጆችዎ ለመህርነት የበቁ እንግሊዝና ፈረንሣዊ ደግሞ ሌላም
ብልሐት ሂሳብም የሚያስተሩ የቀናች ኦርቶዶክሣዊት ሃይማኖት ተምረው የሚያስተምሩ መርጠው ይላኩልኝ።
የሚመጡትም የመምህራን ቁጥር ፯ ወይም ፮ ይሁን። የወር ደሞዛቸው ሺ-ሺህ ብር ነው። ምናልባት ባዲስ አበባ
ከተማ ብዙ ፈረንጆች አሉ። አንዳቸው አንድ የተማሪ ቤት ለማቆም ይቻላቸዋልና የሚልኩን መምህራኖች
አጥብቀው የተማሩ ይሆኑ።
“ይህንን ማለታችን ምናልባት በቋንቋ የሚፈታተን የተነሳ እንደሆነ ሁላችን እንዳናፍር ብለን ነው። ደግሞ
ከትምህርት ጋራ ትሩፋት የመላባቸው ይሁኑ። ለሰው አብነት የሚሆኑ ናቸውና። ሥራቸው ያማረ እንደሆነ ክብሩ
የርስዎ ነው።
ሰኔ ፳፯ ቀን ፲፰፻፺፰ ዓ.ም አዲስ አበባ ከተማ ተፃፈ።

በዚህም ጥያቄ መሠረት ኦርቶዶክስ ሃይማኖት ያላቸው 15 ግብፃውያን በ1898 ዓ.ም በሃና ሳሌብ መሪነት
አዲአ አበባ ገቡ። ሐና ሳሊብም ትምህርት ቤቱ ዓ.ም በጥቅምት ወር በንጉሠ ነገሥቱ ተመርቆ ሲከፈት የምህርት
ቤቱ ዳይሬክተር ሆነው ተሾሙ። ትምህርት ቤቱም ለሴትና ለወንድ መማሪያ መሆኑ ታወጀ።
አጤ ምኒልክ ከውጭ ይልቅ በውስጥ ያለው ክርክር ያስቸግራቸው ስለነበር ያን ሁሉ አሸንፈው
ዛሬ በስማቸው የሚጠራውን ትምህርት ቤት የሙሴ ኤልግ መኖሪያ ቤት በነበረችው ውስጥ በአዲስ አበባ ከተማ
ለመጀመሪያ ጊዜ ከፍተዋት ማስተማር እንደተጀመረ ምኒልክ በ1898 ዓ.ም የሚከተለውን አዋጅ አወጁ።
አዋጅ።
ሞአ አንበሳ ዘእምነገደ ይሁዳ።
ዳግማዊ ምኒልክ ንጉሠ ነገሥት ዘኢትዮጵያ።

እስካሁን ማንም የጅ ሥራ አዋቂ የነበረ ሰው በውርደት ስም ይጠራ ነበር። ስለዚህም ማንም ሰው
ለመማርና ለመሰልጠን የሚደክም አልነበረም። በዚህ ጐጂ በሆነ ሁኔታ ብንኖር ቤተ ክርቲያኖች ይዘጋሉ። ይልቁንም
ክርስቲያን አይገኝም።
በሌሎች አገሮች እያንዳንዱ ነገር ብቻ መማር ሳይሆን አዲስ ነገሮችም ይሠራሉ። ስለዚህ ከዛሬ ጀምሮ
ለወደፊት ወንድ ልጆችና ሴት ልጆች ሁሉ ከስድስት ዓመታቸው በኋላ ወደ ትምህርት ቤት እንዲገቡ ይሁን።
ልጆቻቸውን ለማስተማር ለማይተጉ ቤተሰቦች ወላጆቻቸው ሲሞቱ ንብረታቸው ለልጆቻቸው መሆኑ ቀርቶ
ለመንግሥት ይተላለፋል። ተማሪ ቤቶችንና አስተማሪዎችን የሚያዘጋጀው መንግሥቴ ነው።”
ልጁን የማያስተምር ወላጅ ሀብቱ እንደሚወረስ ማወጅ እንኳን በዚያ ጨለማ ዘመን በሰለጠነውም ቦታ
አስደንጋጭና ኃይለኛ አዋጅ ነው።
ምኒልክ ሁሉንም እንደሞያው ያከብሩ ነበርና ነሐሰ 27 ቀን 1899 ለሐና ሳሊብ ለትምህርት ቤቱ ርእሰ
መምህር የፃፉት ደብዳቤ እንዲህ ይላል። “ይድረስ ከሐና። የትምህርት ቤት አለቃ። አዲስ አበባ
ሰላም ላንተ ይሁን።
ብሩ አንዳንድ ቀን እያረፈደ መምጣቱ እኔ ሥራ እያስያዝኩት ነው እንጂ ለትምህርት ወስልቶ አይደለም።
ይህን ታውቅ ብዬ ነው።”
መጀመሪያ ነገር አስተማሪውም ቢሆን ምንም ነገር ሊያደርግ አይችልም። እንኳን ከቤተ መንግሥት
የሚመጣው ልጅና የየመኳንንቱ ልጅ ሁሉ የፈለገ እየተማረ ሳይፈልግ እየቀረ ነበር። ምኒልክ ግን የትምህርት ቤቱን
ሥርዓት በማክበር የመምህሩንም ሞራል ለመጠበቅ ቢባል እንኳ በመልክተኛ ሊሆን የሚችለውን ነገር ራሳቸው
ደብዳቤ ጽፈው ማህተማቸውን አትመው ጉዳዩን አሳወቁ። ይህም ድርጊት የአስተዳድር ችሎታቸውን ከማስረዳቱም
በላይ “ማን አለብኝነት” የማያጠቃቸው ንጉሥ እንደነበሩ ይታወቃል።
ምኒልክ ለትምህርት ያላቸው ፍላጎት ከፍተኛ ቢሆንም በዘመኑ የነበረው አስተሳሰብ ግን መማር ሃይማኖት
ያስለውጣል የተማረ ሰው ፈሪ ይሆናል የሚል አስተሳሰብ ስለነበር ሕዝቡ ልጆቹን አሳስተምር አለ። ቀደም ብሎ
በተነበበው አዋጅ መሠረት ፈርቶ ልጆቹን ተማሪ ቤት ያስገባው ሁሉ እንደገና ልጆቹን ከተማሪ ቤት ያስቀር
ጀመር። በዚህ የተናደዱት ምኒልክ እንደገና በ1900 ዓ.ም መስከረም 21 ቀን የሚከተለውን አዋጅ አወጁ።
“በአገራችን ትምህርትም ጥበብም ቢማር መስደቢያ ሆነ። ስለዚህ የትምህርት ነገር ቀረ። ትምህርት ሲቀር
ቤተ ክርስቲያን ይዘጋል። ቤተ ክርስቲያን ከሌለ ክርስቲያንነት አይገኝም። ሌላው አገር እንኳን ጥንት የነበረውን
ትምህርት ሌላ አዲስ ጥበብ እያወጣ ይማራል። አሁንም ልጅህን ወንዱንም ሴቱንም ከሰባት ዓመት በላይ ያለውን
ከተማሪ ቤት እያስገባህ አስተምር። ያላስተማርህ ሰው እንደ መካን ሰው ርስትህን ሹም ይወርስሃል እንጂ ያልተማረ
ልጅህ አይወርስህም። ላስተማሪውም ቀለብና ደሞዝ እኔ እችላለሁ።”
ምኒልክ አንዳንዶቹን ከትምህርት ቤት የቀሩትን ልጆችና ወላጆችንም ጭምር ልጆች ለምን ከተማሪ ቤት
እንደሚቀሩ እየጠየቁ አጣሩ። የሚቀሩበትም ዋናው ምክንያት አስተማሪዎቹ በመማታታቸውና በመሳደባቸው መሆኑ
ታወቀ። ይህን የተማሪዎቹን ሰበብ የሰሙት ምኒልክ የተማሪዎቹን መብት ለመጠበቅ ግብፃውያን አስተማሪዎቹን
እንዲመክሩላቸው በኢትዮጵያ ተቀማጭ ለሆኑት ግብጻዊ ጳጳስ ደብዳቤ ጻፉላቸው።

ይድረስ ከአቡነ ማቴዎስ
እነዚህ አስተማሪዎች የሚማሩትን ልጆች ሁሉ እየተማቱ ትምህርትም አልገባቸው አለ። ወጊዱ እያሉ
አያሌ ልጆች ከትምህርት ወጡ አሉ። ማስተማር ድንጋይ እንደመውቀር ያህል ነው። ዓመት ሳያዩዋቸው ወጊዱ
ብሎ መስደድ መቼ መልካም ነው። ደግሞስ የትምህርት ነገር ባገራቸው የምንሰማው ፭ ዓመት ፮ ዓመት ድረስ ነው
አሉ። ይሄማ ቋንቋው ላገራችን ሰው እንግዳ ነው። እነሱስ የሰው ባህርይ እየቻሉ ማስተማር እንጂ በትንሹ ነገር ሁሉ
ለምን ይበሳጫሉ። ይህማ ሲሆን ጊዜ ምን የሚማር ሰው ይገኛል። እኛስ ብዙ ደሞዝ መስጠታችን ባገራችን
ትምህርት

እንዲገባ

ብለን

አይደለምን።

ደግሞ

እነዚህን

ለትምህርት

የገቡ

ልጆች

ህሉ

አስተማሪዎቹ

አያውቋቸውም። ልጄ ዘውዴ ልጆቹንም አባታቸውንም ያውቃልና እሱ ባልደረባ ሆኖ የእገሌ ልጅ ወሳለተ። የእገሌ
ልጅ እንዲህ ሆነ እያለ ለእናንተም ለእኛም እያስታወቀን የወሳለተው ይቀጣል ብንል ባንድ ቦታ ሁለት ሹም
አይሆንም ብለው ከለከሉ አሉ። አሁንም ይኸው ለማስተርጐም ብዬ አቶ ገብሬን አድርጌአለሁና ደግሞ ከሱ ጋር
ጠብ እንዳያደርጉ ይምከሩዋቸው። ይህንን ወረቀት ግን ወደ እርስዎ መጻፌ እኔ ብነግራቸው ይደነጣሉ ብዬ ነው።
የኔን መስማት ሳያስታውቁ በፈሊጥ አድርገው እንዲነግሩዋቸው ይሁን።
ታህሳስ ፫ ቀን ፲፱፻ ዓ.ም
ምኒልክ አዋጁን አውጀው ለጳጳሱም ደብዳቤ ጽፈው የተማሪዎቹን መመለስ ቢጠብቁም ልጆቹ ከትምህርት
ቤቱ አልተመለሱም። ልጆቻቸውንና አሽከሮቻቸውን ተማሪ ቤት አስገብተው መልሰው ላስወጧቸው መኳንንቶች
ሁሉ ደብዳቤ እየጻፉ ተማሪ ቤት አስገብተዋቸው የነበሩትን ልጆች ሁሉ ተማሪ ቤት እንዲመልሷቸው አዘዙ።
የምኒልክ የትዕዛዝ ደብዳቤ የደረሳቸው መኳንንቶችም ለትእዛዝ ያህል ብቻ አንድና ሁለት የተጠሉ አሽከሮችን ወደ
ተማሪ ቤእት እየላኩ ሌሎቹን አስቀሩ። ይህን የተረዱት ምኒልክ የትምህርት ቤቱን መዝገብና የስም መጥሪ ደብተር
አስቀርበው አንድ ሰው ስንት ልጆች ተማሪ ቤት አስገብቶ እንደነበረና ምን ያህሎቹ እንደቀሩ ካጣሩ በኋላ
እያንዳንዱ መኳንንት ያስቀራቸውን ልጆች ሁሉ እንዲልክ የስም ዝርዝራቸውን ጭምር እየጻፉ ላኩ። ምኒልክ
እነዚህ ደብዳቤዎች ያጻፉቸውን ታመው ደብረሊባኖስ ጠበል ሊነከሩ ሔደው በነበረ ጊዜ ነው። ከእነዚያም
ደብዳቤዎች ጥቂቶቹን እናንብብ።
ይድረስ ከደጃዝማች ተፈሪ
አዲስ አበባ ፈረንጅ አስተማሪዎች ዘንድ ሲማሩ የነበሩት ያንተ አሽከሮች ለትምህርታቸው በመስከረም
ተመልሰው አዲስ አበባ ይምጡ ብለን ነበር። አስተማሪዎቹ መጥተው እነሱ እስታሁን ሳይመጡ ቀሩ። አሁንም
በለጠ ገብረጻዲቅ ገብረየስ በሻህ ገብረ ሥላሴ ኃይሌ ደግሞ ኃይሌ ቆለጭ ላቀው ወልደየስ ተፈሪ በለው ጥበበ
እሸቴና ዘውዴ ዳማ ዘገየ ቆለጭ ገብረኪዳን ነጋሽ። እነዚህ ቶሎ አዲስ አበባ መጥተው ትምህርታቸውን እንዲማሩ
ይሁን። እንግዲህ ግን እነዚህ ልጆች እተማሪ ቤት ሳይመጡ የቀሩ እንደሆነ የአስተማሪዎቹን ደሞዝ እናንተ
ትከፍላላችሁ።
ታህሳስ ፴ ቀን ፲፱፻፩ ዓ.ም ደብረ ሊባኖስ ተጻፈ።
ይድረስ ከነጋድራስ ኃይለጊዮርጊስ
አዲስ አበባ ከፈረጆች አስተማሪዎች ዘንድ ባንተ ስም የገቡት ተማሪዎች አበበ ወልደ ሚካኤል አበበ ይርጉ
አባተ አይተንፍሱ በቀለ ዘገየ በሻህ ተክለሃይማኖት ገብረየስ ጋረድ ዘውዴ ዘመድአገኘሁ ክፍሌ ወልደሕፃን ዘውዴ

ግዛው ቅጣው ዘለለው ወርቁ አስጨናቂ ሸዋይርጋ ወልደሕፃን ስምረቱ ወልደሚካኤል የተቆጠሩ ልጆች በቶሎ
እተማሪ ቤት ገብተው እንዲማሩ ይሁን። እንግዲህ ግን እነዚህ ልጆች ትምህርታቸውን ሳይማሩ የቀሩ እንደሆነ ግን
ያስተማሪዎቹ ደሞዝ እናንተ ትከፍላላችሁ።
ታህሳስ ፴ ቀን ፲፱፻፩ ዓ.ም ደብረ ሊባኖስ ተጻፈ
ይድረስ ከራስ ወልደ ጊዮርጊስ
አዲስ አበባ ከፈረንጆች አስተማሪዎች ዘንድ ይማሩ የነበሩት የእርስዎ አሽከሮች አለነ አበሻ ጐበና አባመርን
መሸሻ ወልደጻዲቅ እነዚህ እየወሰለቱ ትምህርት ትተዋል ብለው አስተማሪዎቹ ወደጃንሆይ ቢልኩ እነዚህ
የተቆጠሩት ልጆች በቶሎ ተማሪ ቤት ገብተው እንዲማሩ ይሁን። እንግዲህ ግን እነዚህ ልጆች ትምህርታቸውን
ሳይማሩ የቀሩ እንደሆነ ያስተማሪዎቹን ደሞዝ እናንተ ትከፍላላችሁ ብለዋል። በጃንሆይ ማህተም አለመጻፌ
የማህተሙ ሣጥን እሠፈር ቆይቶብኝ ነው።
ታህሳስ ፴ ቀን ፲፱፻፩ ዓ.ም በደብረ ሊባኖስ ተጻፈ።
ምኒልክ ኢትዮጵያውያኖችን ለማስተማር ያላቸው ፍላጎት ከፍተኛ በመሆኑ ለመጨረሻ ጊዜ ለግድያ
የተነሳባቸውን ሕመም ታመው ለጠበል ደብረ ሊባኖስ ሔደው እንኳን የተማሪዎቹን ጉዳይ አልረሱም ነበር።
በመጨረሻም ደብዳቤ ላይ ጸሐፊው “….የማህተሙ ሣጥን እሠፈር ቆይቶብኝ ነው” ያለበት ምክንያት በዚያች
ሰዓት ምኒልክ ከሠፈራቸው ወጥተው ተራራው ሥር ጠበል በመነከር ላይ ነበሩ። ጉዳዩ አስቸኳይ በመሆኑ ጸሐፊው
ከጠበሉ ቦታ ደብዳቤውን ጽፎ የላከው በመሆኑ ነው።

ባቡር
አጤ ቴዎድሮስ መቅደላ ላይ ያሰሩዋቸውን ኤውሮፓውያን እስረኞችን ለማስለቀቅ የእንግሊዝ ጦር
በመጣበት ጊዜ ጦሩ ከወደቦቻችን ወርዶ በኢትዮጵያ መሬት ሐዲድ ዘርግቶ መድፍና ከባድ ዕቃ በመንኮራኩር
በቀላሉ ያመላልስ እንደነበረ አጤ ምኒልክ ሰምተዋል። መቅደላ ተቀምጠውም በነበረበት ጊዜ በዚያ ከነበሩ የውጭ
አገር ሰዎች ጋር በመጫወት ብዙ ተምረዋል። በተለይ የእስረኛው የዎልድሜየር ተማሪ ስለነበሩ ስለሐዲድ ባቡር
በዝርዝር ነግሮአቸዋል። ምኒልክ በሸዋ ንጉሥ ከሆኑ በኋላ ያን ሐዲድ አዘርግተው ባቡር ለማስገባት አሰቡ። ይህም
ሀሳባቸው እንዲፈቀድላቸው የበላያቸውን ንጉሠ ነገሥቱን አጤ ዮሐንስን ፈቃድ ጠየቁ። በአጤ ዮሐንስ አካባቢ
የነበሩ መኳንንቶች መክረው ምኒልክ ከግዛታቸው ከሸዋ ውጭ ሐዲድ ለመዘርጋት እንደማይችሉ ተነገራቸው።
የአልፍሬድ ኢልግን ታሪ የፃፈው ኬለር በመጽሐፉ ሲያትት “….የሸዋው ንጉሥ ምኒልክ ለባቡር ሐዲድ
ሥራ ብዙ ጓጉተው ነበር። በእሳቸው መቸኮልና መጓጓት ምክንያት አልፍሬድ ኢልግ በሥራና በአሳብ ተጠምዶ
ነበር። የባቡሩ ሥራ እንዴት እንደሚካሄድ ለማሳየት አንድ ሞዴል ሰራ። ሞዴሉ ጐታች ጋሪዎችን እየጐተተ
በሐዲድ ላይ ሲሄድ የሚያሳይ ነበር። ምኒልክም ሞዴሉን አይተው ተደሰቱ። ኢልግ ሠራተኛ እንዲፈልግም ሙሉ
ሥልጣን ሰጡት። ኢልግም ሙሉ ፈቃድ ካገኘ በኋላ የባቡሩ ሐዲድ ከወሰን ጀምሮ እንጦጦ ድረስ እንዳይሠራ አጤ
ዮሐንስ ፈቃድ ስለከለከሉዋቸው ነገሩ ቀረ….” ይላል።

አጤ ምኒልክ የሀዲዱን መስመር በሸዋ ውስጥ ብቻ መዘርጋት ምንም ጥቅም እንደማይሰጥ ተገንዘበው ጊዜ
እስቲያገኙ አሳባቸውን አዘገዩት። በኢትዮጵያ ላይ ሙሉ ሥልጣን አግኝተው ንጉሠ ነገሥት ከተባሉ በኋላ የሐዲዱ
መዘርጋቱን አሳብ አንቀሳቀሱት።
ፈረንሣዊው ሙሴ ፖውል ሶሌሌ በባቡሩ ሐዲድ መዘርጋት አሳብ ላይ ስሜት አደረበት። ከኦቦክ (ጂቡቲ
ውስጥ) ተነስቶ አንኮበር ቢደርስ የሚያዋጣ መሆኑን አሰበ። የምኒልክ የቅርብ ወዳጅና ነጋዴ የነበረው ፈረንሣዊ
ሙሴ ሳቡሬ ለወዳጆቹ ለፈረንሣዮች ሲመክር ለመሥራት ቢፈልጉ ምኒልክ ሙሉ ሥልጣን እንደሚሰጧቸው ቃል
ገባ።
ዳግማዊ አጤ ምኒልክ በ1882 ዓ.ም በጥቅምት ወር ንጉሠ ነገሥት ሲሆኑ በኅዳር ወር ስለባቡር ጉዳይ
እንዲነጋገርላቸው ሙሴ ሳቡሬን ወደ ፈረንሣይ ፕሬዝዳንት ወደ ሙሴ ካርኖ ዘንድ ላኩት። ኤሮፓውያን ኢትዮጵያን
ለመከፋፈል የሚያስቡበት ዘመን ስለነበረ የምኒልክ ጥያቄ አጥጋቢ መልስ አላገኘም።
በአጥኚዎች በኩል በተደረገው ጥናት ሀዲዱ ያኔ ዱር ከነበረችው ከጂቡቲ እንጂ ከተማ ከነበረው ከአቦክ
ቢነሳ ሥራው አስቸጋሪ እንደሚሆን ታወቀ። አቦክ በዚያን ጊዜ የፈረንሣይ ቅኝ ግዛት የነበረችው የጂቡቲ ዋና ከተማ
ይሁን እንጂ ወደብነቱ የማይወደድ ነበር። ከዚህም ሌላ ሐዲዱን ከአቦክ ለመጀመር መንገዱ መልካም ባለመሆኑ
ከጂቡቲ እንዲጀመር የመሐንዲሶቹ ጥናት ወሰነ።
ምኒልክ ከፈረንሣይ መንግሥት የሚጠብቁት መልስ እየዘገየ በመሄዱ የቴክኒክ አማካሪያቸው የነበረው ሙሴ
አልፍሬድ ኢልግ ከማንኛውም ኩባንያ ጋር ተዋውሎ ሀዲሁን ለማሠራት የሚችልበትን ፈቃድና የሚዋዋልበትን
የውል ዓይነት መጋቢት 1 ቀን 1886 ዓ.ም የተፃፈውን በማኅተማቸው አትመው ሰጡት።
ይህን ፈቃድና የሚዋዋልበትን የመንደርደሪያ አሳብ ሙሴ ኤልግ ካገኘ በኋላ ከሸፍኔ ጋር በመሆን ፓሪስ
ከተማ ውስጥ ቢሮ ከፈቱ። ከዚያም ከፈረንሣይ መንግሥትና ከሀብታሞች ጋር ንግግር ጀመሩ። ብዙ ሰዎች
እንደሚሉት የባቡሩ ሐዲድ ሥራ በውል የተቀበለ ኢግል ነው ይላሉ። ኢልግ ከሌሎች ኩባንያዎች ጋር
የሚዋዋልበትን የውል ዓይነት ተቀብሎ የምኒልክ ወኪል የሆነ ሰው እንጂ ራሱ እሠራለሁ ብሎ በሥራ ተቋራጭነት
ከምኒልክ ጋር አልተዋዋለም።
ስለ ሀዲድ መዘርጋት ጉዳይ የሚያነጋግሩዋቸው ሀብታሞች ሁሉ “የባቡሩ መስመር ቢዘረጋ ምን ጥቅም
ይገኝበታል”

የሚል ጥያቄ ስላቀረቡ ጥናቱ ተፈጽሞ ውጤቱ ቀረበ። ስለዚሁ ጥናት ጉዳይ ኬለር እንደፃፈው

በ50.000 ግመሎች የሚጫን 12.000 ቶን ጭነት በያመቱ ከሸዋ ብቻ እንደሚወጣ ተረጋገጠ። ህይም ጭነት
ሲተነተን 33.000 የግመል ጭነት ቡና 1200 የግመል ጭነት ቆዳ 500 የግመል ጭነት የዝሆን ጥርስና ሌላም
ዕቃዎች ናቸው። ገቢው እቃስ? ተባለ።
ወደ አገር ውስጥ በሚገባው በኩል 6.800 የግመል ጭነት ከጥጥ የተሠሩ ልብሶች 7.500 የግመል ጭነት
ጨው አንድ ሺ የግመል ጭነት የተለያዩ ዕቃዎች መሆናቸውን አጥኒው ኮሚቴ አረጋገጠ። ይህም ገቢ ዕቃ ከጠረፍ
አዲስ አበባ ድረ 25 ቀን ጉዞ እንደሚፈጅበትና ላንድ ቶ ክብደትም ከ73 እስከ 77 ብር መክፈሉን አጠና። ኬለር
በመጽሐፉ እንደሚተነትነው በዚች ሀብቷ ባልተነካበት ድንግል መሬት ገብቶ ሥራ መጀመሩ ለኤሮፓ ብዙ ጥሬ
ዕቃ ማቅረብ እንደሚቻል ተረጋግጦ ሀብታሞች ተደሰቱ። የመዘርጊያውስ ዋጋ? ተባለ።

በዚች ባልታወቀች አገር ውስጥ የሀዲዱ መዘርጊያ ዋጋ ይሄን ያህል ይሆናል ተብሎ ለመወሰን አስቸገረ።
እንዲያውም በደፈናው እንደ አፍሪካ አገሮች ግምት ተባለና ለአንድ ኪሎ ሜትር ርቀር አንድ መቶ ሺ ፍራንክ
እንደሚያስፈልግ ተገመተ። ጠቅላላ ማሠሪያውም 33 ሚሊዮን 500.000 ፍራንክ ይሆናል ተባለ።
የጥናቱ ጉዳይ በዚህ አበቃና ኩባንያዎቹ ከፈረንሣይ ቅኝ ግዛት ከጅቡቲ ተነስቶ እስከ ኢትዮጵያ ወሰን
ድረስ 90 ኪሎሜትር መንገድ ለመሥራት እንዲፈቀድላቸው የፈረንሣይን መንግሥት ጠየቁ። የፈረንሣይ
መንግሥትም ሐዲዱን ከባህር ጠረፍ አምስት ኪሎ ሜትር ገባ ብሎ እንዲሠራና ባቡሩም ምንም ዓይነት የጦር
መሣሪያ እንዳይጫን ውል ይደረግ እያለ ሲያንገራግር የአድዋን ጦርነት ተነሳና ጉዳዩ ተቋረጠ።
የአድዋ ጦርነት ከመነሳቱ በፊት የኢጣሊያ መንግሥት የውጫሌ ውል ምክንያት በማድረግ በማያገባው
ገብቶ የፈረንሣይ መንግሥት ለባቡሩ መንገድ ዝርጋታ ፈቃድ እንዳይሰጥ አስጠንቅቆ ነበር። ምኒልክም ደጋግመው
የፈረንሣይን

መግንሥስት ቢጠይቁ ፈረንሣይና ኢጣሊያ የምኒልክን ጥያቄ ንቀው እርስ በርሳቸው ስለሚያዋጣቸው

ጥቅም ብቻ እንግሊዝን ጨምረው ኢትዮጵያን ተከፋፍለው ለመያዝ በኢትዮጵያ ላይ ይዶልቱ ጀመር። ይህ ነገር
ተደጋግሞ ከምኒልክ ዘንድ ስለደረሰ ጦር አውጀው የኢጣሊያን ድንፋታ አድዋ ላይ አበረዱለት። በአድዋ ድል
እንግሊዝና ፈረንሣይም ተደናገጡ።
ከአድዋ ድል በኋላ ምኒልክ ለፈረንሣይ መንግሥት “….ታዲያስ? የባቡሩ መስመር ሥራ ጉዳይ እንዴት
ነው?” የሚል ጥያቄ እንደገና አቀረቡ። የኢጣሊያ ውርደት ትምህርት የሆነው የፈረንሣይ መንግሥት ለኩባንያው
ፈቃድ ለመስጠት መዘጋጀቱን ገለጠ። ወዲያውም እ.ኤ.አ ሚያዝያ 27 ቀን በተፃፈ ደብዳቤ የፈረንሣይ የቅኝ
አገሮች ሚኒስትር ለአቦኩ አገረ ገዥ ለባቡሩ መንገድ ሥራ ከጂቡቲ ኢትዮጵያ ድረስ ቢዘረጋ የሚስማማ መሆኑን
ገለጡለት።
ሌላ ችግር ተፈጠረ። “….የባቡሩ መንገድ ሥራ ከጅቡቲ የሚነሳ ከሆነ የእንግሊዝ ጥቅም የሚነካ በመሆኑ
እንቃወማለን።….” ሲል የእንግሊዝ የበፊቱን መግለጫውን ደገመው። በኤደን የነበረው የእንግሊዝ ቅኝ ግዛት
አስተዳዳሪም ኮሌኔል ፌሮስ እ.ኤአ. “በ1896 ዓ.ም ኅዳር 13 ቀን ያወጣነው መግለጫ እናስታውሳለን” ካሉ በኋላ
“….ከጂቡቲ የሚነሳው የባቡር መስመር መንግሥት በጥልቅ የዘይላ በር ንግድ ፈጽሞ ይሞታልና የእንግሊዝ
መንግሥት በጥብቅ ሊያስብበት ይገባል….” አለ። አከታትሎም የእንግሊዝ ሚሊተሪ ኢንተሌጀንስ ሰርቢስ ዋና
ዳይሬክተር የነበረው ሜጆር ጄኔራል ኦርዶፍ “….የመስመሩ ሥራ ከጂቡቲ ይልቅ ከዘይላ ቢነሳ እንስማማለን።
ከጂቡቲ የሚነሳ ከሆነ ግን በእንግሊዝ ሶማሌ በዘይላ በኩል ወደ ኢትዮጵያ የሚገባውም ሆነ ከኢትዮጵያ የሚወጣው
ሸቀጥ የዘይላን በር ጥቅም ስለሚያስቀር የጂቡቲን ሥራ ፈጽመን አንስማማም።….” ሲል የእንግሊዝ ቁርጥ አሳብ
አበሰረ።
ጥንቱንም በተደረገው ጥናት ዘይላ ተጠንቶ በርቀትና በበርሃው ብዛት በወደቡም አለመመቸት የዘይላው
ጥናት ወድቋል። ምኒልክ ይህን ችግር ሲሰሙ የሚቀርቧቸውን ፈረንጆች ሰብስበው “….ድሮም ኢጣሊያኖች
አውከውኝ

ያው

እንደሰማችሁት

አድዋ

ላይ

ተገላገልን።

አሁን

ደግሞ

እንግሊዞች

አገሬ

እንዳትሰለጥን

የሚያደናቅፉኝ ከሆነ ሌላ የማደርገው ስለሌለኝ እንደ አድዋው ነው ማድረግ ያለብኝ። ፈረንሣዮችም ዘመዶቻቸውን
እየደገፉ እኔን ባዕድ አድርገው ከጠሉኝ ላገሬ ስል ከነሱም ጋር እገጥማለሁ። ይህን ነገር እንዲያስቡበት እንደሚሆን
አድርጉ።….ለየሰዎቻችሁም ንገሩ….” አሉ።

ይህ የምኒልክ ንግግር በኤሮፓ ጋዜጦች ላይ ወጣ። በኢጣሊያ ላይ የደረሰው የአድዋ ውርደት ኤሮፓን
አስፈርቶ ነበርና የፈረንሣይ መንግሥት ከኢትዮጵያ በኩል የሚጠየቀውን ሁሉ በወዳጅነት ለመፈፀም እንደሚችል
መግለጫ አወጣ። የእንግሊዝ መንግሥትም….እንደሚሆነው ይሁን….በሚል አሳብ ጭጭ አለ።
በአገር ውስጥ ደግሞ የባቡር መስመር እንዳይዘረጋ ከፍተኛ ተቃውሞ የነበራቸው መሀል እቴጌ ጣይቱና
ራስ መኰንን ነበሩበት። ሌሎቹንም መኳንንቶች ጨምሮ እቴጌ ጣይቱና ራስ መኰንን ተቃውሞ በአገሪቱ መሻሻል
ጉዳይ ሳይሆን የባቡሩ መስመር ዝርጋታ ፈረንጆች ወደ ኢትዮጵያ በመግባት አገራችንን ይወዱታል በማለት ነው።
በኢትዮጵያ ውስጥ በዚያ ዘመን የእንግሊዝ መንግሥት ሹም የነበረው ሀሪንግተን ስለዚሁ ጉዳይ ከፃፈው ብንጠቅስ
“….ከራስ መኰንን ጋር ስንጨዋወት የባቡሩ መስመር ጉዳይ ተነሳ። እሳቸውም ስለዚሁ ጉዳይ ሲያጫውቱኝ ይሄን
የባቡር መንገድ ሥራ አልወደድኩትም።….በምንም ነገር ከሐረር እንዲደርስም አልፈቅድም።….አጤ ምኒልክ ግን
ለዚህ ሥራ የግምጃ ቤታቸውን ቁልፍ ሰጥተዋል። እኔ ግን በነገሩ ኅዘን ይዘማኛል። ለምን ብትለኝ የባቡሩ መንገድ
ከተሠራ ሐረርም ሐረር አልሆነችም ሸዋም ሸዋ አልሆነ አሉኝ። ይህንንም የባቡር መንገድ ሥራ ራስ መኰንን ብቻ
ሳይሆኑ ሌሎቹም ራሶች ይቃወሙታል።….” ሲል ጽፏል።
በኢትዮጵያ የእንግሊዝ መንግሥት ባለሙሉ ሥልጣን ሚኒስትር የነበረው ረኔል ሮድ እንደፃፈው ደግሞ
“….ካንድ ኢትዮጵያዊ ሹም ጋር ስንጨዋወት አዲስ ሊሠራ ስለታቀደው የባቡር መስመር ሥራ አነሳና ይሄን
የባቡር መንገድ አልወደድነውም። የጠላነው ከባህር ጋር በመገናኘቱ ነው። እኛ አገር ውስጥ ብቻ ቢሆን ኖሮ ምንም
አልነበረም። ይሄ የባህሩ በር ነገር ጥሩ አይደለም። ብንቃወምም አሻፈረኝ ሳልሉን ዝም በላቸው ሠርተው ሲጨርሱ
ሥራውንም ባህሩንም አብረን እናጠዋዋለን….አሉኝ….” ሲል ጽፏል።
ሮድ ስለዚሁ ተቃውሞ ጉዳይ ሲገልጥ “….የሥራው ተቃዋሚዎች ሹማምንቶቹ ብቻ አይደሉም። ከጠረፍ
ጀምሮ ያለው ሕዝብ በሙሉ የባቡሩን መስመር ዝርጋታ ይቃወማል። ከተቃዋሚው ሕዝብ መሀል አብዛኛዎቹ ባለ
ግመሎች ናቸው። ሐዲዱ ከተዘረጋ የግመል መከራየት ሥራቸው ስለሚቀየር ሌላውን ሕዝብ በመስበክ ሥራውን
በኃይል ይቃወማሉ….” ብሏል። እነዚህ በጠረፍና በቆላው አካባቢ የነበሩ ግመል አከራዮች በቅል የነበራችውን
ተቃውሞ በተግባር ላይ አውለውታል።
ሳድለር ስለዚሁ ሲጥፍ “….ራስ መኰንን የአካባቢውን ባላባቶችና ሽማግሌዎች ሰብስበው ስለባቡሩ
መስመር ሥራ አነጋገሩዋቸው። ባላባቶቹም ከልጅነታችን ጀምሮ የምንነግደው በግመል የምንጓዘው በእግር ነው።
ይሄ የባቡር ነገር ያጠፋናል። ስለዚህ እኛም ሲጀመር እናጠዋለን አሉዋቸው። ራስ መኰንንም “እኔ በግድ ውደዱት
አልላችሁም የምታስቡትንም ተዉ ብዬ አላዝም። የማትፈልጉትንም ነገር በግድ ይሁን አልልም። ይህን ነገር
ኢሳዎችም ጋሎችም አማሮችም እኩል ስለምታስቡት እንደፈለጋችሁ” አሏቸው።….ሲል ጽፏል። ራስ መኰንን
ጠጋኝ መስለው በሥራው ላይ እንቅፋት እንዲፈጠር መቀስቀሳቸውን ከሳድለር ጽሑፍ እንረዳለን።
ኩባንያው ከፈረንሣይ መንግሥት ፈቃዱን ካገኘ በኋላ የመሥሪያ ገንዘብ ለመሰብሰብ ሼር አዘጋጀ።
እያንዳንዱ ዕጣ 500 ፍራንክ የሆነ 28.000 ዕጣ አዘጋጀ። በዚህም ዕጣ 14 ሚሊዮን ፍራንክ ለማግኘት ነበር።
በውጭም ሆነ በውስጥ ባለው ተቃውሞ ምክንያት በዕጣ ሽያጭ 8.738.000 ፍራንክ ብቻ ተገኘ። እንደገና በሌላ
ዘዴ ሙከራ ተደረገ። ይህም ቦንድ በመሸጥ ነበር። አሁንም እያንዳንዱ 500 ፍራንክ የሆነ 56.000 ቦንድ አዘጋጀ።
በዚህም ሽያጭ ቢያንስ 25 ሚሊዮን ፍራንክ ለማግኘት ታስቦ ነበር። አሁንም በውስጥም ሆነ በውጭ ባለው ተፅዕኖ
ምክንያት ከቦንድ ሽያጭ 51 ሺ ፍራንክ ብቻ ተገኘ።

ሁሉም ሆነና የባቡር ሐዲድ መዘርጋቱ ሥራ በ1890 ሕዳር 22 ቀን ጂቡቲ ላይ ተጀመረ። የፈረንሣይ
መንግሥትም ከተማውን ከኦቦክ አንስቶ የሐዲዱ ሥራ ወደ ተጀመረበት ወደ ጂቡቲ ማዛወሩን ቀጠለ። የባቡሩ
መሥመር ሥራም እየተፋጠነ ሄዶ የመጀመሪያው ባቡር ከጂቡቲ ተነስቶ በ1893 ዓ.ም ነሐሴ 15 ቀን ከኢትዮጵያ
ግዛት ደወሌ ደረሰ። ይህ የመጀመሪያው ባቡር ከጂቡቲ ተነስቶ ከወሰን የመጀመሪያው ጣቢያ ደወሌ ለመድረስ
አምስት ሰዓት ተኩል ፈጀበት።
የሐዲዱ መዘርጋት ሥራ ይካሄድ ጀመር። ለሥራው እንቅፋት ከሆኑት የሰው ልጆች በቅር ምስጦች ሌላ
ተቀዋሚዎች ሆነው ተገኙ በብዙ የኤሮፓና የእስያ አገሮች እንደሚነገረው ለሐዲዱ መዘርጊያ አግድሞሽ እንጨት
አለፍ አለፍ እየተደረገ ተጣለ። በላዩም ላይ ሐዲዱ በብሎን እየታሠረ ሥራው ፎቀቅ አለ። በጥቂት ቀናት ውስጥ
ምስጦች አግድሞሹን እንጨት በልተው ባዶ ብሎንና ሐዲዱን ለኩባንያው ተዉለት። የስልክ መስመሩም ሥራ
ከሐዲዱ ሥራ ጋር አብሮ ይጓዝ ስለነበር ለስኩ ሽቦ መዘርጊያ የተተከሉ እንጨቶችም በምስጥ ተበሉ።
ሚስቶቻቸውን እቴጌ ጣይቱን ወዳጆቻቸውንና ወንድማቸውን ራስ መኰንን ዋና ጠላቶቻቸውን ኢጣሊያን
እንግሊዝና ፈረንሣይ በጦርነትም በፖለቲካም በልመናም በግዴታም ድል ያደረጉ ምኒልክ በምስጥ መሸነፋቸውን
አሜን ብለው ተቀበሉ።
“ወዲያው ምስጥ በሌለበት ደጋ ደጋውን እያደረጋችሁ ብታመጡትስ” አሉ ምኒልክ። ዋና የቴክኒክ
አማካሪያቸው ኢልግም “ጃንሆይ አዳል መሬት ውስጥ ምን ደጋ አለ?” ቢላቸው “ስማች” አሉ ምኒልክ “ስማኝ
ኤልግ ሌላውን በጦርም በጉልበትም በማስፈራራትም አሸነፍኩ። ከውጭውም ከአገሬውም ሰው ተጣላሁ። ጂማ ከፋ
በደቡብ ኢትዮጵያ ያለው ሕዝብ በጭለማ መቅረቱ ነው። በውሉ ነጭ አባይ ድረስ ማለቴም የከፋውም ንግድ
እንዲሄድለት ብዬ እንጂ እኔማ የሸዋው ነጋዴ የሚሰጠኝን መብላት ይበቃኝ የለምን። በሰው በኩል ያለውን እኔ
ጨርሻለሁ። ከምስጥ ጋር ያለውን እናንተ ጨርሱ እንጂ የባቡሩ ሥራ እንዳይቋረጥ ነግሬሃለሁ።….” ብለው ያን
ጫማ መስፋት አቅቶት በምኒልክ ፈተና የወደቀውንና ውና የቴክኒክ አማካሪያቸው ያደረጉትን እንጂኔር ኢልግን
አስጠነቀቁት። ለስልኩ ሽቦ መስቀያም እንጨት መሆኑ ቀርቶ ብረት እንዲሆንና ለሐዲዱ መዘርጊያ አጋሚም
የሚጋደመው ደግሞ በእንጨት ፈንታ ብረት እንዲሆን ተወሰነ። በዚህ የአሠራር ዘዴ ሥራ እንደገና ተጀመረ።
ለእያንዳንዱ ሀዲድ 13 አድሞሽ ብረት እየተደረገ ለአንድ ኪሎ ሜትር ርቀት በመሀከለኛ ግምት 13.333 አግዳሚ
ብረቶች ተጋደሙ። ለስልኩ መዘርጊያ የሚሆኑት ብረቶችም ከ70 ሜትር ርቀት ተተከሉ። በላያቸው ላይም አራት
ሽቦ ተዘረጋ።
ለአንድ ኪሎ ሜትር ርዝመት ሥራ የሚያስፈልገው ሐዲድና የስልኩ ብረት 70.000 ኪሎ ግራም ክብደት
ያለው ነው። ይህ ሁሉ የሚጓጓዘው በግመል እየተጫነ ነው። በዚህ ዓይነት አሠራር ሰው ብቻ ሳይሆን ከሰው የበለጠ
ያስቸገሩት ምስጦችም ድል ሆኑ። ከዚያ በኋላ ደግሞ ሌላ ችግር ተፈጠረ።
እቴጌ ጣይቱ በራስ መኰንንና በሌሎችም መኳንንቶች የተጠነሰሰው የባቡሩ መስመር መዘርጋት ሥራ
ተቃውሞ በተግባር ይገልጽ ጀመር። ወረበሎች በሐዲዱ መስመር ሥራ አካባቢ እያደፈጡ ሠራተኛውን ሕዝብ
በተኩስ ብዛት ያሸብሩት ጀመር። 30 ሠራተኞችም ተገደሉ። ወረበሎቹ ፈረንጆቹንም ጭምር ያባርሩ ጀመር።
ሠራተኞቹ ፈረንጆቹንም እንደ አረብ እየጠመጠሙና እያገለደሙ በየአረቡ ቤት ይደበቁ ጀመር። በኤደን ያለው
የፈረንሣይ መንግሥት ወኪል በጂቡቲ ያሉትን ዜጐቼን ለማስጠበቅ በጦር መርከብ የተጫኑ ተጨማሪ ወታደሮችን
ወደ ጂቡቲ ላከ።

በአፋር በርሃ ውስጥ ሁማ በተባለ ቦታ ሽፍቶች ከባድ ግጭት አድርሰው ከሠራተኛው መሀል ከገደሉ በኋላ
የሐዲዱን መስመር የሚሠሩት ሠራተኞች ተበታተኑ። አዲስ እየተቀጠረ የሚመጣውን ሠራተኛ ባንዲት ጥይት
ጩኸት እየተደናበረ ድራሹ አምላኩ ይጠፋ ጀመር።
ጉዳዩ ለምኒልክ ቀረበ። ምኒልክም “በሉዋ ምከሩበት” አሉ።
የሥራው ተቃዋሚዎች ሽብር ለማስነሳት አስበው “አገሩን በጦር ይመታ” አሉዋቸው። ምኒልክ ግን
“ወንበዴ ያለው እጉያዬ በጦር ይመታ የምትሉት ምንም ያላደረገውን ገሩን ሕዝብ ነው። እኔ አውቅበታለሁ”
ብለው ስብሰባውን በተኑ። ከነጮቹ ጋር ተማክረው በፈረንጅ ሹም የሚታዘዙ ኢትዮጵያውያን ወታደሮችን ለጥበቃ
አሰማሩ። ለስድስት ለሰባት ሠራተኛ አንድ ጠመንጃ የያዘ ጠባቂ ተደረገ። እየሰገረ የሚመጣውንም ሽፍታ እያስያዙ
በየጐሣው መሀል እንዲሰቀልና መቀጣጫ እንዲሆን በገመድ እየተንጠለጠለ ስምንት ቀን ያህል እንዲቆይ አደረጉ።
ረብሻው ጋብ አለ።
ባላባቶቹ ሥራውን እንዲቃወሙ ከኢትዮጵያ መኳንንት ተነግሮአቸው ስለነበር ምኒልክ ደግሞ በበኩላቸው
ባላባቶቹን እየጠሩ ካባ በመሸለም ባላምባራስና ቀኛዝማች ድረስ የማዕረግ ስም በመስጠት ልጆቻቸውን ክርስትና
በማንሳትና በቤተ መንግሥት ለማሳደግ እየተረከቡ ገንዘብ እየሰጡ የተቃዋሚዎቻቸውን አድማ በዘዴ አከሸፉት።
ኩባንያውም በመጋቢት ወር 1890 ዓ.ም ለኢሳ ባላባቶች 2000 ሩፒ ሰጥቶ ሥራው ከነሱ ክልል በሰላም ሲወጣ
ደግሞ 5.000 ሩፒ የሚጨምርላቸው መሆኑን ነግሮ ተቃዋሚዎች በገንዘብ ሰንሰለት ታሠሩ።
የግሪኩ ኮንትራክተር ሙሴ ማርቆስ ለሀሪንግተን አጫውቶት ሀሪንግተን እንደ ፃፈው ላንድ ኪሎ ሜትር
ርቀት ሥራ ከ30.000 እስከ 40.000 ፍራንክ ድረስ ኩባንያው ያወጣ ጀመር። ገንዘቡንም ከፍ ያደረገው ለጉቦ
የሚወጣው ነው። ሙሴ ማርቆስ ሲናገር “….ጣቢያዎችን በየቅርቡ ያደረግነው ለምን መሰለህ? በየጣቢያዎቹ ጦር
እየሰፈረ ወስላቶችን ለመጠበቅ እንዲመች ነው። ትልቁ ችግራችን ደግሞ ለስልክ የምንዘረጋውን የመዳብ ሽቦ
እየቆራረጡ ሴቶቹ አምባር ያደርጉታል….ምኒልክ የመዳብ አምባር በእጅዋ ላይ የተገኘባት ሴት እጅዋ ይቆረጣል
ብለው ባያውጁ ኖሮ ሥራው ሊንቀሳቀስ አይችልም ነበር….” ብሏል።
በዚህ ሁኔታ ችግሮችን በማለፍ ሥራው ተካሂዲ የመጀመሪያው ባቡር ታህሣሥ 14 ቀን 1895 ዓ.ም በጥር
ማለቂያ በ1890 ከተመሠረተችው ድሬዳዋ ገባ። ከጂቡቲ ከንጋቱ በ12 ሰዓት የተነሣው ባቡር ድሬዳዋ የገባው
ከምሽቱ 2 ሰዓት ሲሆን ነው። ከጂቡቲ ድሬዳዋ ለምድረስ 14 ሰዓት ፈጅቶበታል።
ከድሬዳዋ አዲስ አበባ ድረስ ለሚዘረጋው የባቡር መንገድ ደግሞ እንደገና ዳግማዊ አጤ ምኒልክ ሌላ ውል
አዘጋጅተው በዚያ መሠረት እንዲሠራ ጥር 21 ቀን 1990 ዓ.ም ከዶክተር ቢታሊያን ጋር ተፈራረሙ። በዚህ
ዘመን ምኒልክ ጤና አልነበሩምና ምናልባት ቢሞቱ ሥራው እንዳይቋረጥ በማለት ለወራሽነት ያጩዋቸውን ልጅ
እያሱ ውሉን በማህተማቸው እንዲያፀድቁ አደረጉ።
በዚህ ውል መሠረት የመስመሩ ሥራ አዋሽ ከደረሰ በኋላ ደግሞ ቆመ። ከዚህ በኋላ ምኒልክ በጠና ታመው
ነበርና መዋዋል ስለማይችሉ ቆመ። ሚያዝያ 25 ቀን 1905 ዓ.ም በኢትዮጵያ ስም ቢትወደድ ኃይለ ጊዮርጊስ
በምድር ባቡር ኩባንያ ስም ጄኔራል ፋሚን ሆነው ከአዋሽ እስከ አዲስ አበባ ስለሚሠራው መንገድ ውል ከተፈረመ
በኋላ በ1907 ዓ.ም ሐዲዱ አቃቂ ከተማ ደረሰ። በዚህ ዘመን ምኒልክ ከሞቱ ዓመት ሆኗቸው ነበር። ከዚያ ሁለት
ዓመት ቆይቶ በ1909 ዓ.ም የመጀመሪያው ባቡር አዲስ አበባ ገባ።

የባቡሩም ጉዞ በበጋው ወራት በየሳምንቱ እሁድና ረቡዕ ከአዲስ አበባ ወደ ጂቡቲ ጉዞ ይጀምራል።
በክረምቱ ወራት ግን ፕሮግራሙን ለውጦ እንዳመቸው ይጓዛል። ስለዚያ ዘመኑ የባቡር ሁኔታ ዜርቮስ እንደፃፈው
54 ጐታች 36 ማለፊያ የመንገደኛ ጋሪ 10 ባለ1ኛና 2ኛ ማዕረግ ያላቸው ጋሪዎች 26 የ3ኛ ማዕረግ ጋሪዎች 445
የዕቃ ጋሪዎች ነበሩት።
ምኒልክም የደከሙበትን የባቡር ውጤት አቃቂ እንኳ መድረሱን ሳያዩ ቀሩ።

ስልክ
ጸሐፌ ትእዛዝ ገብረ ሥላሴ በኢትዮጵያ ውስጥ በስልክ መነጋገር የተጀመረው በ1892 ዓ.ም ነው ይላሉ።
ይህ የመጀመሪያው የክፍለ ሀገር ስልክ ከአዲስ አበባ ሐረር ድረስ የተዘረጋበት ዘመን እንጂ ከዚያ በፊት በአዲስ
አበባ ስልክ ገብቶ ነበር።
ራስ መኰንን የኢጣሊያን አገር ጐብኝተው በ1882 ዓ.ም ወደ ኢትዮጵያ ሲመለሱ የስልክ መነጋገሪያ
ይዘው መጥተው ነበር። ራስ መኰንን ያመጡትን የስልክ መነጋገሪያ መሣሪያ ለአጤ ምኒልክ ሰጡአቸው። አጤ
ምኒልክም ለማንኛውም የቴክኒክ ሥራ አዋቂ ያደረጉትን ፈረንሣዊውን እስቴቪኒን ወደ ቤተ መንግሥት አስጠርተው
ስልኩን እንዲሠራው አዘዙት።
እስቴቪኒን በዚያው በ1882 ዓ.ም ስልኩን ከምኒልክ አዳራሽ እስከ ግምጃ ቤታቸው ድረስ ዘረጋው።
ሥራው ተሠርቶ እንዳለቀም ምኒልክ እንዲነጋገሩበት ተደረገ። ምኒልክ ጥቂት ተነጋግረው “….ፈጥነው
ከተቀመጡበት ተነሱ” ይላል እስቴቪኒን “መነጋገሪያውንም ከጠረጴዛው ላይ አስቀምጠው ያነጋገራቸው የግምጃ
ቤቱ ሹም በቅርብ እንዳለ በለው በመስኮት በኩል ተመለከቱ።….”
ፓርሴል ደግሞ አልቴምፖ ዲ ምኒልክ በሚባለው መጽሐፉ የኢትዮጵያ የስልክ ታሪክ ይተርካል።
“….ስልክ እንደገባ ለመጀመሪያ ጊዜ ከአጤ ምኒልክ ቤተ መንግሥት ገብቶ ነበርና በስልኩ መግባት ተነስቶ
የነበረው ተቃውሞ በይፋ ወጥቶ ከአጤ ምኒልክ ዘንድ ደረሰ።
“ከቀሳውስት የተውጣጡ ስምንት ተወካዮች ከአጤ ምኒልክ ዘንድ ቀርበው ይህ ስልክ የጋኔን ሥራ ስለሆነ
ከቤተ መንግሥቱ እንዲወጣ ከአገሪቱም ጨርሶ እንዲጠፋ ብለው አመለከቱ። ምኒልክም አሳባችሁ ደህና ነው።
መልሱን ግን እነግራችኋለሁ ብለው ካሰናበቷቸው በኋላ በማግሥቱ መኳንንቱን ሰብስበው ጳጳሱ ባሉበት “እነዚህ
ቄሶች በማይሆነው ሁሉ እየተቃወሙ አስቸግረውኛል። አሁን ደግሞ ስልክ ባገሬ ባስገባ የሰይጣን ሥራ ነው ለሕዝብ
መስበካቸውን ሰምታችኋል። እኔም የሰይጣን ሥራ ላለመሆኑ ለማሳመን የሰይጣን ሥራ ያለመሆኑንም ነገርኳቸው።
እነሱ ግን በቁማቸው ይቃዣሉ። ሥራዬንም ያሚያደናቅፉኝ ይሆናሉና ከእንግዲህ ወዲያ የኦርቶዶክስ ሃይማኖቴን
ትቼ ከነሱ ለመለየት ስል ሃይማኖቴን መለወጤን ነው” አሉ። መኳንንቱና ጳጳሱም ተነስተው “ጃንሆይ
ሃይማኖትዎን አይለውጡብን ያም ነገር እዚያው እንዳለ ይቀመጥ። ዳግመኛም እነዚህ ሰዎች እንዳያሰናክልዎ እኛ
ቃል እንገባለን” ብለው ለመኑዋቸው።….” ሲል ጽፏል።
እስቴቬኒን ስለቄሶቹ ሲናገር “….እንዲነጋገር ያደረግሁት እኔ በመሆኔ በሃይማኖት ነገር መግባቴን
እንዳቆም ወዳጆቼ የሆኑ አንዳንድ ቄሶች መከሩኝ….” ይላል። ምኒልክ ዘንድ ከገባ ከሁለት ዓመት አንድ ቀን
የስልኩን ሽቦ ሲነኩ የኤሌክትሪክ ንዝረት ተሰማቸውና ደንገጡ። በዚያ የነበሩ የንስሐ አባታቸው ቄስ ስልኩን ቀስ
ብለው ወደ ውጭ አወጡና በእሳት አቃጠሉት። ቤቱንም በሙሉ ጠበል ረጩት።

አብዛኛው መኳንንት ስልክ ሰይጣን ነው እያለ ባይነጋገርበትም በምኒልክና በጥቂት መኳንንቶቻቸው መሀል
በስልክ መነጋገር ጉዳይን መፈፀም እየተወደደ ሄደ። በስልክ መነጋገሩ እየተለመደ ቢሄድም ተነጋጋሪዎቹ የሚገናኙት
በስልከኞች አማካይነት ስለነበረ ብዙውን ጊዜ ስልከኞች ከስልኩ ቤት እየጠፉ ችግር ፈጠሩ። በዚህ የተናደዱት
ምኒልክም ለመጀመሪያ ጊዜ የመጀመሪያውን የስልከኞችን የተራና የሥራ ደንብ አወጡ። ደንቡም ቀጥሎ ያለው
ነው።
ለቴሌግራም ፀሐፊዎችና ለስልክ ቀጣዮች
ለባላገሮችና ለጭቃ ሹሞች
ለአበጋዞችም የተሰጠው ትእዛዝ ይህ ነው።
መጀመሪያ
ቴሌግራም ፀሐፊዎች ጧት በ12 ሰዓት ወደ ስልክ ቤት ገብተው እስከ 6 ሰዓት ይቀመጣሉ። ከ6 ሰዓት
በኋላ ግን በተፈለጉ በ5 ደቂቃ እንዲገኙ ሆነው ተጠባባቂዎቻቸውን እየተዉ ይሄዳሉ። በተፈለጉ በ5 ደቂቃ
ያልተገኙ እንደሆነ በወር ቀለባቸው ይቀጣሉ። 15 ደቂቃ የጠፋ እንደሆነ አንድ ወር ይታሠራሉ። 20 ደቂቃ የጠፋ
እንደሆነ 4 ወር ይታሠራሉ። ሌሎችም የሚፈልጉበት ጉዳይ የተገኘ እንደሆነ ከስልክ ቤት አይለዩም። በተራ
ይጠባበቃሉ።
የስልክ ሥራ ከሆነ በቴሌግራም ፀሐፊዎች የስልክ ቀጣዮች ያዟቸዋል። ስልክ ቀጣዮችም ጧት በአንድ
ሰዓት እስልክ ቤት ይገባሉ። ማታ በ2 ሰዓት ይወጣሉ። ሌሊትም በተራ ይጠብቃሉ። ተረኛውም ለሊት ቢሆን
ቀንም ቢሆን ከስልክ ቤት አይወጣም። ነገር ግን የሌሊትና የቀን ተረኛ ለብቻው ነው። ቀን የጠበቀው ለሊት
የጠበቀውን አይጠብቅም። ስልክ በተደወለ በ4 ደቂቃ ተረኛው ከዚያ መኖሩን ያላሳወቀ እንደሆነ በወር ቀለቡ
ይቀጣል። 15 ደቂቃ የጠፋ እንደሆነ አንድ ወር ይታሠራል። ከዚያ ወዲያ ያለው ቅጣት ብርቱ ነው።
ስልክ ቀጣዮች የመንግሥት ቃል ከተፈፀመ በኋላ በዋጋ የሚነጋገረው ሰው እየጠፋ በጭቃ ሹምና
በቴሌግራም ፀሐፊው ፊት ያነጋግራሉ። ዋጋውንም እየተቀበሉ በቴሌግራም ፀሐፊዎች መዝገብ እየተፃፈ በጭቃ ሹም
እጅ ይቀመጣል። ያለ ዋጋ ያነጋገረ ከዋጋ ከፍሎ ያስቀረ ሰው ዋጋውን ከፍሎ ያስቀረው ገንዘብ ተሰልቶ በአንድ 4
ይከፍላል። ደግሞ ጭቃ ሹምና ቴሌግራም ፀሐፊው ሳያዩ ስልክ ቀጣዮች ዋጋ የተቀበሉ እንደሆነ በአንድ 4
ይከፍላሉ።
ከቴሌግራም ፀሐፊዎች ወይም ከስልክ ቀጣዮች ከነሱም ተጠባባቂዎች ቢሆን የመንግሥት ሚስጢር
አውጥቶ የተገኘ ሰው ቅጣቱ ካገር የተለየ አዲስ ቅጣት ነው። የሌላውም ሰው ጉዳይ ቢሆን መንግሥት የሚያነሳ ነገር
የሆነ እንደሆነ ለስልኩ ሹም ፈጥኖ ያስታውቃል። ከስልኩ ሹም በቀረ ለሌላ ሰው የነገረ እንደሆነ ብርቱ ቅጣት
ይቀጣል።
የቴሌግራም ዋጋ በ20 ቃል አንድ ብር በአስር ቃል አላድ በአምስት ቃል ሩብ ነው። ደግሞ በቴሌፎን
የሚነጋገር ሰው ዋጋ በአስር ደቂቃ አንድ ብር በአምስት ደቂቃ አላድ በሁለት ደቂቃ ሩብ ነው።
ከስልክ ቀጣዮችና ከቴሌግራም ፀሐፊዎች ጋር ከስልክ ቤት እየዋለ የስልክ ዋጋ እየተቀበለ የሚያስቀምጥ
ጭቃ ሹም የሻለቆች ይሰጣሉ። ጭቃ ሹሙም ጧት በ12 ሰዓት እስልክ ቤት ይገባል። ማታ በ12 ሰዓት ከስልክ

ቤት ይወጣል። ስልክ የተቆረጠ እንደሆነ ስልክ ቀጣዮች ሳያስቀጥሉ አይውሉም። የስፍራው ርቀት የታወቀ ሩቅ
ካልሆነ በቀር በመሬታቸውም ስልክ የተተከለባቸው ባላገሮች ስልኩን በሥርዓት ይጠብቃሉ። እሳት እንዳይበላውና
ከብት እንዳይጥለው ስልኩ የተቆረጠ እንጨት የወደቀ እንደሆነ ያን ጊዜውኑ ለጭቃ ሹሙ ያስታውቃሉ።
ያላስታወቁ የሆነ እንደሆነ ግን በቀኑ ልክ አስር አስር ብር መቀጫ ይሰጣሉ። እስከ ሁለት ጊዜ። በሶስተኛው
ርስታቸውን ይነቀላሉ። የዚህም የመቀጫ ብር በቴሌግራም ፀሐፊ መዝገብ እየተፃፈ በጭቃ ሹሙ እጅ ይቀመጣል።
ጭቃ ሹሞች ባላገሮች ስልክ ተቆርጧል ወይም እንጨቱን ወድቋል ብለው ሲነግሯቸው ሥፍራው ቅርብ
እንደሆነ እስከ አንድ ሰዓት ለስልክ ቀጣዮች ያስታውቃሉ። የራቀ እንደሆነ እስከ 11 ሰዓት ያስታውቃሉ።
ያላስታወቁ እንደሆነ ግን እንደ ሥፍራው ርቀት በቀኑ ቁጥር 20 ብር መቀጫ ይሰጣሉ። በሁለተኛው ንብረታቸን
ይወረሳሉ።
ሰው በተንኮል ስልክ የቆረጠ እንደሆነ ይህን ሰው ባላገሩ ባፍርሳታ አውጥቶ ለጭቃ ሹሞች ይስጥ።
ሹሞቹም ለሻለቆች ይሰጧቸዋል። በመንግሥት ፈቃድ ይሰቀላል። የሻለቆችና ጭቃሹሞች ባላገሮች ለስልክ
የቸገረውን ነገር ስልከኞቹ ሲነግሩዋቸው ፈጥነው የሚያመቸውን ነገር ያደርጋሉ። ለማድረግ የማይመቻቸውን
ፈጥነው ለመንግሥት ሹም ያስታውቃሉ። ይህን ሰምተው ዝም ብለው የመንግሥት ሥራ የቀረ እንደሆነ በመጀመሪያ
500 ብር። በሁለተኛው ሺ ብር መቀጫ ይሰጣሉ። በሶስተኛው ሹማምንቶቹ ሹመታቸውን ይሻራሉ። ባላገሮቹም
ንብረታቸውን ያጣሉ።
ስልክ ቀጣዮች ስልክ በሚቀጥሉበት አገር የስልክ እንጨትና መሰላል ባላገሮች ያቀርቡላቸዋል። ቀጥለውም
እስቲሄዱ ራትና ምሳ ጭቃ ሹሞች ይሰጣሉ። ስልክ ቀጣዮች ውሃ የሞላባቸው እንደሆነ ከብትም መንገድ
የጠፋባቸው እንደሆነ ወይም የሞተባቸው እንደሆነ ጭቃ ሹሞች ከብት ያውሷቸዋል። በዋናም ያሻግሩዋቸዋል።
ስልክ ቀጣዮችና ቴሌግራም ጸሐፊዎች በተራቸው ቀን አይከሰሱም። ቅጣትም የተገኘባቸው እንደሆነ የስልክ
አለቃው ሰምቶ ይቀጣሉ። ቀለባቸውንም ቴሌፎን ከተተከለበት ሥፍራ ይቀበላሉ። ጌታ ከሌለውና ጠባቂ ከሌለው
መሬት የተተከለውን ስልክ የሚጠብቁ ጭቃ ሹሞች ናቸው። ውድማ የሆነ እንደሆነ ግን የሻለቃው ያስጠብቃል።
ለስልክ መቀጠያ አራት በቅሎ ከነመሣሪያው የሻለቃ ይሰጣል። ቴሌፎን ከተተከለበት አጠገብ እንዳይከሱ
እያበላ ያስቀምጣሉ። እነዚህንም በቅሎዎች እንዳይከሱባቸው ተጠንቅቀው ያበላሉ። በቅሎዎቹ የከሱባቸው እንደሆነ
ባንድ በቅሎ ፪ በቅሎ ይከፈላል። በእነዚህ በቅሎዎች የመንግሥት ትዕዛዝ የሚፈጽሙ ስልክ ቀጣዮች ትእዛዛቸውን
አድርሰው ሲመለሱ በቅሎዎቹን እዚያው ከሚበሉበት ቦታ እየመለሱ ያስረክባሉ። ከቤታቸውም አያውሉም።
አያሳድሩም። ከመንግሥት ትእዛዝ በቀር። እነዚህ በቅሎች ስልክ ቀጣዮች ለጉዳያቸው የተመላለሱባቸው እንደሆነ
በመጀመሪያ አሥር ፲ ብር በሁለተኛው ሃያ ፳ ብር ይከፍላሉ። በሶስተኛው ብርቱ ቅጣት ይቀጣሉ። በቅጣት
የሚሰበሰበው ገንዘብ ብርም ቢሆን በቅሎም ቢሆን በቴሌግራም ፀሐፊዎች መዝገብ እየተፃፈ በጭቃ ሹም እጅ
ይቀመጣል።
ግንቦት ፲፫ ቀን ፲፰፻፺፰ ዓ.ም አዲስ አበባ ከተማ ተፃፈ።
ምኒልክ ይህን ደንብ ካወጡ በኋላ በ፲፰፻፺፱ ዓ.ም በጥቅምት ወር ማዕከላዊ የቴሌፎንና ቴሌግራፍ መሥሪያ
ቤት ተቋቋመ።

በአገሪቱ ውስጥ የነበረው የእንጨት ችግር ምክንያት የስልክ ሽቦው የሚዘረጋው በየዋርካው ዛፍ ላይ ሁሉ
በማሰር ነበር። ባንዳንድ ቦታም የተተከለው የስልክ እንጨት ጠንካራ ባለመሆኑ የስልኩ ሽቦ ከነእንጨቱ እየወደቀ
ከባድ ችግር ፈጠረ። ለመጀመሪያ ጊዜ ከአዲስ አበባ ሐረር ድረስ የተዘረጋው የስልክ መስመር ገና ወረቱ
ሳያልቅለት ሽቦው መሬት ተኛ። በዚህ ምክንያት የስልኩ መገናኛ ስለተቋረጠ አጤ ምኒልክ ለፊታውራሪ ባንቴ
አንድ ደብዳቤ ጽፈው ለስልኩ ሽቦ ጥበቃ እንዲደረግ አዋጅ እንዲነገር አዘዙ። ደብዳቤውና የአዋጁ ቃል
የሚከተሉት ናቸው።
ይድረስ ከፊታውራሪ በንቴ፦
ካዋሽ አንስቶ ሐረርጌ ድረስ ያለው የስልክ እንጨት እየተሠበረ ሺቦው መሬት እየወደቀ። ደግሞ ከዛፍ ላይ
የተበጀው እንደገና ዛፉ እየለመለመ ነፋስ ሲመታው ሽቦውን እያወዛወዘው እማያነጋግር ቢሆን ይሄው ሠራተኞች
ሰድጃለሁና በተሰበረውም በመጥፎውም እንጨት ፈንታ ወፍራም እንጨት እየተተከለ ቶሎ ቶሎ እንዲበጅ አድርግ።
ተሠርቶ እስኪያልቅ ድረስ የሻለቃ የሻለቃው በያገር በያገሩ አብሮ ቶሎ ቶሎ ያስተክል። በዚህ ነገር በጣም በርታ
አደራህን። ደግሞ የስልኩ ነገር ይኸው ያዋጅ ቃል ሰድጄልሃለሁና ስልኩ በየተተከለበት አገር ሁሉ በየሻለቃው
እንድታስነግር ይሁን።
የካቲት ፲፩ ቀን ፲፱፻ ዓመተ ምሕረት አዲስ አበባ ተፃፈ።
ሞአ አንበሳ ዘእምነገደ ይሁዳ
ዳግማዊ ምኒልክ ንጉሠ ነገሥት ዘኢትዮጵያ
ስማ
በሐረርጌ አውራጃ ስልክ በየተተከለበት አገር በተሰጠበት ጊዜ ለባለምድሩ ለመልከኛው ወይም ለጭቃ
ሹሙ አስታውቀህ እለቱን ለስልከኝንች ንገር። ቦታው እርቆ ዕለቱን ለስልከኞች ለመንገር ጊዜ የመሸብህ እንደሆነ
በማግሥቱ ንገር። ምድሩ ግን ጠፍ የሆነ እንደሆነ መልከኛና የሻለቃ አስጠብቅ። ደግሞ እንጨቱን መብረቅ
በመታው ጊዜ የመንግሥት ሥራ እንዳይፈታ ትርፍ የስልክ እጨት ለመለወጫ አስቀምጥ።
መጋቢት ፬ ቀን ፲፱፻ ዓመተ ምሕረት ተፃፈ።
ስልክ ገና ከመግባቱ ስልክ የሚያፈልገው ለአስቸኳይ ጉዳይ ብቻ መሆኑን ምኒልክ ገና ለየመኳንንቶቻቸው
ያስተምሩ ነበር።
ይድረስ ከራስ ተሰማ
….የስልኩ ነገር ባይሆንልኝ ነው ብለህ ላክብኝ። ስልኩስ ቢሆን የሚያቸኩል ብርቱ ጉዳይ ሲገኝ ለመነጋገር
ነው። ሌላውን ጉዳይ እንደዚሁ መላላክ ነው እንጂ ስንቱ ነገር በስልክ ያልቃል።….
ጥቅምት ፳፮ ቀን ፲፱፻ ዓ.፣
ይድረስ ለዋግ ሹም ጓንጉል

የስልከኞቹን ነገር የላኩት ቃል ሁሉ ምላሽ አልመጣልኝም ብለህ ላክብኝ። የሚያቸኩል ብርቱ ጉዳይ ሲሆን
በስልክ መነጋገር ነው። አለዚያማ ሌላ ሌላውን ጉዳይ ሁሉ እንደዚሁ በደብዳቤ መላክ ነው እንጂ ስንቱ ነገር በስልክ
ያልቃል።….
ጥቅምት ፳፮ ቀን ፲፱፻ ዓ.ም

ፖስታ
የኢትዮጵያ ፖስታ ድርጅት አባል የሆነችው በ1900 ዓ.ም ሲሆን ሥራው የተጀመረው ግን በ1886 ዓ.ም
ግድም ነው። ኢትዮጵያ ከዓለም የፖስታ ድርጅት እስክትገባ ድረስ በኢትዮጵያ ሚኒስቴሩ አልተቋቋመም ነበር።
ዳግማዊ ምኒልክ የኢትዮጵያ የፖስታ ሥራ በዓለም ታውቆ ተቀባይ እንዲኖረው ለማድረግ ጥረዋል። በአገሪቱ ላይ
የነበረው ችግር ኢትዮጵያን ከዓለም ፖስታ ማኅበር ማስገባት ብቻ ሳይሆን በሞያው የሰለጠነ ሰው ማግኘቱም ነበር።
ዳግማዊ አጤ ምኒልክ በ1885 ዓ.ም የካቲት 10 ቀን በፖስታ ማኅበር ለመግባት ደብዳቤ ቢጽፉ
“መጀመሪያ የፖስታ ሥራ ማካሄዱን ይጀምሩ” የሚል መልስ አገኙ። ምኒልክም በፈረንሣይ አገር ፓሪስ ከተማ
ውስጥ በመልካቸው የተቀረፀ ቴምብር በ1886 ዓ.ም በጥቅምት ወር አሳትመው ገበያ ላይ በማዋል ሥራውን
ጀመሩ። በተቻለ መጠን ሥራውን ካቋቋሙና ካስጀመሩ በኋላ በተግባሩ ለሚረዳቸው ለስዊስ መንግሥት ፕሬዝዳንት
የሚከተለውን ደብዳቤ ጻፉ።
ሞዓ አንበሳ ዘእምነገደ ይሁዳ።
ዳግማዊ ምኒልክ ንጉሠ ነገሥት ዘኢትዮጵያ
ይድረስ ከስዊስ መንግሥት ሪፑብሊክ ፕሬዝዳንት
ሰላም ለርስዎ ይሁን።
በ፲፰፻፹፭ በየካቲት ፲ ቀን የኢትዮጵያ መንግሥት ቀድሞ ከነበሩት የክርስቲያን ነገሥታት አንድ ተብሎ
የሚጠራ ስለሆነ ያገሬም ሕዝብ ከሮፓ ጋር እያደረገ እየተቃረበ እንዲሄድ በዬ ለእናንተ መንግሥት ከፖስታ ማኅበር
ልግባ ብዬ ላክሁ። እርስዎም ከዚህ ማኅበር ልግባ ካሉ እንደ ፖስታ ሥርዓት የፖስታውን መንገድ በሚገባ ቀኑ
ሳይተላለፍ ማድረግ ይገባዎታል ብለው ላኩብኝ። አሁንም እኔ ከትልቁ ከተማዬ ከእንጦጦ እንኮበር ከእንጦጦ ሐረር
ከሐረር ጅቡቲ በሥራት እንዲመላለስ አደረግሁ። ይህም መመላለስ በ፰ በ፰ ቀን ሳይጐድል ይመላለሳል።
ከጂቡቲም ፓስታ ጋራ ከፍራንሲስ መንግሥት ጋራ በጣም ስለረዱኝ ፖስታችን ተጋጥሟልና እነዚያንም ማመስገን
ይገባኛል።

እናተም

በወገናችሁ

ከኔ

መንግሥት

አንስቶ

ከሮፓ

ሕዝብ

ጋራ

የሚያጋጥመውን

ለፖስታ

የሚያስፈልገውን የኔን መንግሥት ፖስታ የሚያጋጥመውን ነገር ሁሉ እንድታቀኑልኝ ተስፋ አለኝ። እኔም
በመንግሥቴ ሥራት እንዲገባ ደግሞም አገሬ ከሮፓ ክርስቲያን ሕዝብ ሁሉ ጋር በጣም እንዲለማመድ በዬ ለዚህ
ለፖስታ የሚገባ ነገር ሁሉ ጠንክሬአለሁ። በዚሁ በፖስታ ነገር በመዠመሪያ ስለላኩሁልዎ ደብዳቤ የኢጣሊያ
መንግሥት አንዳንድ ምክንያት አንስቶ ነበር ብለው ላኩብኝ። ከዚህ መንግሥት ጋራ ተዋውዬ የነበረው ውል
ሳንስማማ ብንቀር በሚገባ ሆኖ ፈረሰ። የተጨረሰውም በየካቲት በ፭ ቀን በ፲፰፻፹፭ መጨረሻ ሆነ።

እንዲህ ከሆነ ዛሬ የኢጣሊያ መንግሥት ለዚህ ነገር የሚፈልገው ምክንያት ሁሉ አለ ብልሃት ነው። ሙሴ
ኢልግን እጅግ ያገለገለኝ የኔ መሐንዲስ ለዚህ ለፖስታ ማኅበር ለመግባት የሚያስፈልገውን ጉዳይ ሁሉ ለመፈፀም
ሙሉ ሥልጣን ሰጥቼዋለሁ።
መጋቢት ፲ ቀን በ፲፰፻፹፯ ዓመተ ምሕረት ተፃፈ።
በዘመኑ የፖስታ ማኅበር ዋና መሥሪያ ቤት በስዊስ ውስጥ በበርኔ ከተማ ነበር። ዳግማዊ ምኒልክ ለስዊሱ
ፕሬዝዳንት ደብዳቤ የፃፉበትም አንዱ ምክንያት ይሄ ነበር። ኢትዮጵያ በፖስታ ሥራ እንቅስቃሴዋን ከጀመረች
በኋላ በቀጥታ ከማኅበሩ እንድትገባ ምኒልክ የሚከተለውን ደብዳቤ በኢትዮጵያ የፈረንሣይ ሚኒስትር ለነበሩት ፃፉ።
ሞዓ አንበሳ ዘእምነገደ ይሁዳ
ዳግማዊ ምኒልክ ንጉሠ ነገሥት ዘኢትዮጵያ
ይድረስ ከሚኒስትር ክሎቢኮብስኪ
ሰላም ላንተ ይሁን።
የኢትዮጵያ

ቴሌግራፍና ፖስታ እንደ ሮፓ መንግሥት ደንብ ከኡኒዮን ፖስታ እንዲገባ አስታውቅሃለሁ።

ሌሎቹ መንግሥቶች እንደሚከሉት ገንዘብ እኛም ባመት እንደደንቡ ለኡኒዮን ፖስታል እንሰጣለን። የፖስታና
የቴሌግራፍ

ሠራተኞች

ከዚህ

ቀደም

ስድስት

ሰዎች

እንድታስመጣልን

ጠይቀን

ነበር።

አሁንም

በቶሎ

እንድታስመጣልን ይሁን። ደመወዛቸውንም እንደ ሥራቸው መጠን ከመቶ አንስቶ እስከ መቶ ሃምሳ ድረስ
በተዋረድ እንሰጣለን። ደግሞ ስለ መንግሥታችን ጥቅም ቴሌግራፋችን በሥራት በትክክል እንዲሄድ የምድር ባቡር
ኩምፓንዮች ባቆሙት የስልክ ብረት ላይ እስከ ወሰናችን ድረስ የስልክ ሽቦ እንዲዘረጋበት የፈረንሣይ መንግሥት
እስከ ወሰኑ ድረስ ሽቦ ዘርግቶ ከኢትዮጵያ ወሰን የስልክ ሽቦ ጋራ እንዲጋጠም ለመላላክ እንዲመቸን ብታደርግልን
ደስ ይለኛል።
ጥር ፳፪ ቀን ፲፱፻ ዓ.ም
ኢትዮጵያ ከዓለም የፖስታ ድርጅት ከገባች በኋላ የፖስታው ሥራ በሚገባ ይካሄድ ጀመር። በዘመኑ አዲስ
አበባ መጥቶ የነበረው ግሊከን “….የፖስታ አገልግሎት ተቋቁሟል። በየሳምንቱ አንድ ጊዜ ከአዲስ አበባ ወደ
ሐረር የሚሔድ የምኒልክ መልክተኛ አለ።….” ሲል ጽፏል።
ምኒልክ የፖስታ ድርጅትን ካቋቋሙ በኋላ ሥራው የተጀመረው ወዲያውኑ ነው። ሙሴ ኢልግ ወደ አገሩ
ዙሪክ ሔዶ በነበረበት ጊዜ ምኒልክ በጻፉለት ደብዳቤ “….ፖስታ ማበጀታችን እንኳን ያንተ የወዳጃችን ደብዳቤና
የማንም ነጋዴ ደብዳቤ ሁሉ እንዲመላለስበት ነበር። ያንተ ደብዳቤ መጥፋቱ ፓስታ ለምን ተደላደለ ብለህ
አኩርፈህ ይሆን ወይስ በምድር ባቡር እስከ አዲስ አበባ ድረስ እስቲበጅ መጠበቅህ ይሆን። ያለዚያ ያንተን ደብዳቤ
የሚውጥ አውሬ ከመንገድ ላይ እንዳለ ቁርጡን አስታውቁኝ።….” ብለዋል። ይህን ደብዳቤ የጻፉት ሐምሌ 13 ቀን
1887 ዓ.ም ነው። በዚያ ዘመንም ማለት ኢትዮጵያ ፖስታ ማህበር ከመግባትዋ 13 ዓመት በፊትም የፖስታው
ሥራ ይካሄድ እንደነበረ ይገመታል።

ኢትዮጵያ ከዓለም የፖስታ ማህበር ከገባች በኋላ በማመላለሱ ተግባር በኩል ከፍተኛ ችግር ደርሶ ነበር።
ይህንንም ችግር ምኒልክ በእንዴት ያለ ዘዴ እንደተወጡት ለሐረርጌው ገዥ ለደጃዝማች ባልቻና የአፋር ገዥ
ለነበሩት ለአዛዥ ወልደጣዲቅ የጻፉላቸው ሁለት ደብዳቤዎች እንመልከት።
ይድረስ ከደጃዝማች ባልቻ
የዚህ የፖስታ አመጣጥና አካሄድ እጅግ የሚያስቸግር ሆነ። ባለትዳርና ባለርስት የሆነ ዋና ዋና ሰው
ከላመላለሰው ባለደሞዝ ወታደር አመላልሶት ፖስታው ቢጠፋና ከጊዜው ቢተላለፍ እሱን ቀጥተን የምጠቀምበት
ነገር የለም። አሁንም ከአዋሽ ወዲህ ቴሌፎን በተተከለበት ቦታ ህሉ ዋና ዋናውን ገባር እርስትና ትዳር ያለውን
እየመረጥን በቅሎውም ሰውም እንዳይጐዳ በየተራ እንዲያመላልስ ሃያ ፳ ሰውና ፲ አስር በቅሎ አድርገናል። ስለዚህ
ላንተም ይሄው የደንቡን ወረቀት ልኬልሃለሁ። ይህንንም የደንቡን ወረቀት አይተህ ከአማራው ባለቀላድ ባለትዳር
ባለትዳሩን መርጠህ በግዛትህ ቴሌፎን በተተከለበት ቦታ እንደዚሁ እንደደንቡ ሃያ ፳ ሰው ሃያ ፳ በቅሎ አድርግ።
የሰዎቹን ቁጥር ስም ስማቸውን በየቦታው የምታደርጋቸውን ለይተህ አስታውቀኝ።
መስከረም ፩ ቀን ፲፱፻፩ ዓ.ም
ይድረስ ከወህኒ አዛዥ ወልደጻዲቅ
ከይሮፓ ነገሥታት ደብዳቤ ከሚመላለስበት ከስዊስ መንግሥት በፍቅር ማኅበራቸው ገባን። ደስ አለኝ።
ነገር ግን እማህበር ስለገባንና ደስ ስላለኝ ፖስታው ሲመላለስ የሚገባበት ጊዜ እንኳን ቀኑ ይተላለፍና ከሰዓትም
ከደቂቃም ቢሆን የተላለፈ እንደሆነ ከስዊስ ማህበር ዳኛ ተከሰን ካሣ ጨምረን የጠፋውን ገንዘብ እንከፍላለን።
አለጥፋት ፖስታ በደህና የተመላለሰ እንደሆነ ለመንግሥታችን እጅግ ክብር እጅግ ጥቅም ነው። በዚህም በፖስታው
የሚመላለስ ወረቀት ብቻ አይደለም። ወርቅ አልማዝ የገንዘብ ማድረጊያ የኃዋላ ወረቀት ይመላለስበታል። በዚህም
ፖስታችንን የሚያመላልሱ መንግሥታት የእንግሊዝ የጀርመን የፈረንሳይ የሚስኮብ የኢጣሊያ የነምሳ የእስፓኝና
የቤልጅግ የስዊስ የፖርቱጋል የቱርክ የሚንትኔግሮ የሆላንድ የኖርቤጅ የቡልጋሪያ የአሜሪካ የዣፓን የቤን የሌሎችም
የዓለም ሁሉ መንግሥታት ነው።
የሚመላለሰው ዕቃ በኛ በኩል ነው። ስለዚህ ሁሉ ነገር በየሥፍራው ለጠያር ግመል ማብሊያ ከድሬዳዋ
እስከ ጭባ ድረስ አንድ ደብዳቤ አንድ ዕቃ ቢጠፋ ጥፋቱም ምሥ ጋናውም ባንተ ላይ ነውና እንዲፈጥን በጠያር
እንዲመላለስልኝ አድርግ።
ለጠያርም ግመል ማረፊያ ቦታ የረር ላይ አንዱን ጐሣ ዳራኤላ ላይ አንዱን ጐሣ ቢለን ላይ አንዱን ጐሣ
አዋራ መልካ ላይ አንዱን ጐሣ መርጠህ አንስተህ አንዳንዱ ቦታ ላይ የአዳልና የኢሳ የአማርኛ አፍ ያወቁ በርሃውን
የለመዱ ንብረት ያላቸው አስር ፲ ዋና ዋና ሰውና ሃያ ፳ ጠያር ግመል ማስቀመጥ ነው። ቢላል ላይ ግን ውሃውና
ቦታው ለግመል የተመቸ ነው ብለውኛልና ሲሆን ፻፩ አለዚያ ስልሳና ሰባ ግመል እያስገራ ለማስተጓጓዣ እንዲሆን
በብዙ አድርግ። ከድሬዳዋ እስከ አጨባ ሲሔድም ሲመጣም ሲሆን አለዚያ በአራት ቀን ከዚያም እንዳይተላለፍ
ይሁን። ይህን ሁሉ ትእዛዝ የሚሰሙትን በየቦታው ውና ዋና ሁነው የሚቀመጡትን ሹሞችህን ከበየነ ድረስ
ሰደሃቸው ከበየነ የደንቡን ወረቀት ተቀብለህ በዚህ በፖስታው ነገር የሱን ትእዛዝ እንዲሰሙ አድርግ። ለሰዎቹም
ጠመንጃና ጥይት አስቀድመን እንሰጣቸዋለን። ደሞዛቸውንም በወር በወር ይቀበላሉ። ስለዚህ ቁጥራቸውንና
ሰማቸውን እስተሚቀመጡበት ቦታ ለይተህ በደብዳቤ እንድታስታውቀኝ ይሁን።

ሕዳር ፳፮ ቀን ፲፱፻፩ ዓ.ም
በኢትዮጵያ የፖስታ ታሪክ ውስጥ ለመጀመሪያ ጊዜ የውጭ አገር ሰዎችን አስለቅቀው በሥራው ላይ
የተሾሙት የኢትዮጵውያን አቶ በለጠ የሐረር የፖስታና የስልክ ቤት ሹም አቶ ድንቁ የድሬዳዋ ፖስታ ቤት ሹም
አቶ በየነ መርሻ በኢትዮጵያና በጂቡቲ ወሰን ላይ የደወሌ ፖስታ ቤት ሹም ናቸው። እነዚህም ሰዎች በዳግማዊ
አጤ ምኒልክ የተሾሙት ጥቅምት 19 ቀን 1901 ዓ.ም ነው።

ኤሌክትሪክ
አንድ ቀን ምኒልክ ከውጭ አገር ከመጡ ፈረንጆች ጋር እየተዘዋወሩ አዲስ አበባ ከተማን ሲጐበኙ
ወንጀለኞች ከተሰቀሉበት ቦታ ደረሱ። እነኚያን የተሰቀሉትን ሰዎች ፈረንጆች እንዳያዩ ምኒልክ ወደሌላ አቅጣጫ
እየጠቆሙ ወሬ ያወሩላቸው ጀመር። ፈረንጆቹ ግን የተሰቀሉትን ሰዎች ስላዩ ምኒልክ “ጃንሆይ። ለምን በእንዲህ
አይነት አገዳደል ሰውን ይቀጣሉ?” ብለው ጠየቁዋቸው።
ምኒልክም “እነኚህ ሰው የገደሉ ሽፍቶችና ሌቦች ናቸው። በእናንተ አገር ሰው የገደለ ሰው በሕግ
አይገደልምን?” አሏቸው።
ፈረንጆቹም “መገደል ይገደላል። የሚገደለው ግን እንደዚህ በአደባባይ ሳይሆን በቤት ውስጥ በኤሌክትሪክ
ወንበር ነው? አሏቸው።
“ወንበሩ እንዴት ይገድላል?” አሉ ምኒልክ።
“እንዲሞት የተፈረደበት ወንጀለኛ ከወንበሩ ላይ ቁጭ ሲል ቁልፉ ይከፈታል። ቁልፉ ሲከፈትም ወዲያው
ይሞታል” ብለው አስረዱዋቸው። ምኒልክ በዚህ በአዲሱ የወንጀለኞች የመግደያ ዘዴ ተደስተው በአስቸኳይ ሶስት
ወንበሮች እንዲመጡላቸው አዘዙ።
ሶስቱ ወንበሮች ከአሜሪካ ተገዝተው አዲስ አበባ ገቡ። ምኒልክም በወንበሮቹ መምጣት ተደስተው ሞት
የተፈረደባቸው ወንጀለኞች አስቀርበው በነዚያ ወንበሮች እንዲገደሉ አዘዙና አገዳደሉን ለመመልከት ከወንበሮቹ
ዙሪያ ቆሙ።
መሐንዲስ አማካሪዎቻቸውም “ጃንሆይ። ወንበሩ እኮ እንዲሁ አይገድልም” አሏቸው።
“ኋላስ?” አሉ ምኒልክ።
“ኤሌክትሪክ ከሌለ አይገድልም” አሏቸው።
“ምንድን ነው ኤሌክትሪክ” አሉ ምኒልክ።
“የኤሌክትሪክ መብራትም ለኃይልም የሚሆን ነገር ነው” ብለው ስለኤሌክትሪክ ጥቅም በሰፊው
አስረዱዋቸው።

“አሱን ነገር ደግሞ ቶሎ ብላችሁ አስመጡልኝ። ከነዚህ ወንበሮችም አንዱን ለኔ መቀመጫ ከዙፋን ቤት
አድርጉልኝ። አንዱን ደግሞ ለአባተ ስጡት” በለው አዘዙ። ከዚህ በኋላም ኤሌክትሪክ በኢትዮጵያ ገባ።
ለመጀመሪያ ጊዜም በ1889 ዓ.ም በቤተ መንግሥት ውስጥ በራ።

አውቶሞቢል
በአዲስ አበባ ከተማ የመጀመሪያ የሆነችው የመጀመሪያዋ አውቶሞቢል አዲስ አበባ የገባችው በ1900 ዓ.ም
ነው። ያች የመጀመሪያይቱ አውቶሞቢል የመጣችው ከእንግሊዝ አገር ነው።
መኪናይቱን ወደ ኢትዮጵያ ለማምጣት ያሰበው ቤንትሌይ የተባለ ሰው ነው። ቤንትሌይ ስለምኒልክ
እየጠየቀ ብዙ ወሬ ሰምቷል። ከሰማውም ዜና ምኒልክ የመኪና ታሪክና ሥራ እየሰሙ መኪና ለማየት ይጓጓሉ ሲሉ
ስምቷል። ቤንትሌይ መኪና ይዞ አዲስ አበባ ለመግባትና ለምኒልክ ለማሳየት ወሰነ። ለእንዲህ ዓይነቱ ረጅምና
መንገድ ለሌለበት ጉዞ ጠንካራ አውቶሞቢል እንደሚያስፈልግ አሰበ። ይህንንም አሳቡን ዌልሲሌይ ቱል እንድ
ሞተር ማኒፋክቸሪንግ ኮምፓኒ ሥራ አስኪያጅ ለሆነው ለሚስተር ሲድሌይ አጫወተው። ሚስተር ሴድሌይም ይህን
አሳብ ደግፎ መኪና መረጣ ጀመሩ።
የአውቶሞቢል ጉዳይ በኩባንያው በኩል የሚፈጸም ሆነ። ለቤንትሌይ ሌላ ችግር የሆነበት ጓደኛ ወይም
ሹፌር የማግኘቱ ነገር የማይበሳጭ የራሱን መኪና ብዙ ጊዜ የነዳና ጥሩ የሾፌርነት ልምድ ያለው ሰው ነበር።
የአሳቡ ጠንሳሽ ቤንትሌይ እንዲህ ዓይነቱን ሰው ለማግኘት ለንደን ከተማ ሲፈልግና ሲያስፈልግ ቆየ። አንድ ቀን
ቤንትሌይ በሚስተር መኪና አብረው ሲሔዱ የዌልስን የመኪና አነዳድ አይቶ ደስ አለው። ወዲያውኑ “ስማ ዌልስ
በሚመጣው ሣምንት ከኔ ጋር ወደ አቢሲኒያ ትሄዳለህ?” አለው። ዌልስም “በደስታ ጌታው ግን አቢሲኒያ የት
ነች?” ሲል ጠየቀ።
የእንግሊዝ ጋዜጠኞች ይህን ጉዳይ ይከታተሉ ስለነበር እ.ኤ.አ ሚያዝያ 18 ቀን 1907 ዓ.ም የእንግሊዝ
ጋዜጠኞች ማኅበር አባላት ትሮካዲሮ በተባለ ሆቴል ቅዳሜ ማታ የመሰነባበቻ ግብዣ አደረጉላቸው።
እ.ኤ.አ ሚያዝያ 19 ቀን እሁድ ወደ ፎልክስተን ጉዞአቸውን ጀመሩ። ዌልስ እየነዳ ከጐኑ ቤንትሌይ
ተቀምጧል። ከኋላው መቀመጫ “እደረሳችሁበት እደርሳለሁ” ያለ አንድ ቡሊ የሚሉት ወጣት ተቀምጧል።
ቤንትሌይ የዙሉ ቋንቋ በሚገባ የሚችል ሲሆን አማርኛም አጥንቶ በመጠኑ ይናገራል።
ከፈረንሣይ ዋና ከተማ ፓሪስ ሲደርሱ ጋዜጠኞች ቃለ መጠይቅ አደረጉላቸው። ከሶስት ቀናት በኋላ ወደ
ማርሴል ተጓዙ። ቤንዚን የቻላቸው ላካምፓኝ ጄኔራል ዱፔትሮሊዬም የተባለ ኩባንያ ነው። 750 ጋሎን ቤንዚን
ሰጥቷቸዋል። በምግብ በኩል እያንዳንዱ ሳጥን 144 ጠርሙስ የያዘ ስድስት ሣጥን ኦክስ (OXO) 100 ጣሣ ሥጋ
25 ኪሎ ግራም የሻይ ቅጠል
72 ጣሳ ብስኩት
50 ከረጢት ፍራፍሬ
40 ጣሳ ደረቅ ብስኩት

20 ኪሎ ግራም ፬ ማአዘን ስኳር
4 ትልልቅ ሳጥን የፍሬ ጭማቂ
288 ጣሳ የቆርቆሮ ወተት
288 ጣሳ ሰርዲን
40 ጠርሙስ የቡና ዱቄት
100 ጣሳ ለሾርባ የሚሆን ምግብ
10 ከረጢት ዱቄት ጥቂት ጠርሙሶች ውስኪ የመንገድና የከተማ ልብስ መድኃኒት አራት ጠመንጃና
ሶስት ሽጉት የሁለት ጊዜ ቅያሬ ጐማና የመንገድ መለያ ካርታ ታርጋ ቁጥርዋ ዲ 3130 የሆነችውን መኪና ይዘው
መርከብ ላይ ተሳፈሩ።
ሃያ ሰባት ቀን ሙሉ በባህር ላይ ሲጓዙ ከርመው ጂቡቲ ደረሱ ጂቡቲ ሲደርሱ ከአገራቸው ከእንግሊዝ
ከወጡ ሁለትው ወር ሆኗቸዋል። ጂቡቲ እንደደረሱም ለጂቡቲም የመጀመሪያ መኪና ነበረች ታሪክ ሰሪዎች
ተብለው የጂቡቲ አገረ ገዥ ሙሴ ፓስካል የራት ግብዣ አደረጉላቸው። በዚያ እራት ግብዣ ላይም ሌሎች ሁለት
አውቶሞቢሎች ከፈረንሣይ አገር ሊመጡ መነሳታቸውን ቤትንቴሌይ ሰማ። በዚህ ምክንያት እንዳይቀደም ብሎ
ቤእንትሌይ ጂቡቲ ሊቆይ አልፈለገም።
በጅቡቲ ሕዝቡ እየተደነቀና እየከበበ መኪናዋን እያየ 10 ቀን ቆዩ። አሥር ቀን የቆዩበት ምክንያት
ስለመንገዳቸው ጥናት ሲያደርጉ ነበር። ጂቡቲ ያሉት ፈረንሣዮች መኪናይቱ ወደ ኢትዮጵያ እንዳትገባ በይፋ
ባይናገሩም በተግባር ይገልጹ ነበርና በመንገድ ላይ ታርደው እንደሚቀሩ እየነገሩዋቸው ቆዩ። በመጨረሻው የጂቡቲ
ባለሥልጣኖች ከጂቡቲ ወደ ኢትዮጵያ ለመግባት ፈቃድ እንደማይሰጣቸው አስረድተው ወደ እንግሊዝ ሶማሌ
ቢሔዱ ግን እንደማይከለክሏቸው ነገሩዋቸው።
እነ ቤንትሌይ ከጂቡቲ ወደ እንግሊዝ ሶማሌ ዕቃቸውን በኪራይ ግመል አስጭነው በመኪናቸው ጉዞ
ጀመሩ። ከጂቡቲ በተነሱ በአራተኛው ቀን ዘይላ ደረሱ። ዘይላ እንደደረሰኡም የዘይላው አገረ ገዥ “ወደ ጂቡቲ
ተመልሳችሁ መኪናዋን በባቡር ድሬዳዋ ድረስ ላኩ እንጂ ከዚህ ከዘይላ በመኪናዋ እንድትሄዱ አልፈቅድም።
ከድሬዳዋ በኋላ ግን የራሳችሁ ጉዳይ ነው” አላቸው። እነቤንትሌይ የፈለገው ይሁን ብለው ዕቃዎቻቸውን በግመል
ጭነው አስቀደሙና በመኪናቸው ጉዞአቸውን ወደ ኢትዮጵያ ጀመሩ።
“….ከኢትዮጵያ ግዛት ዱአሌ ላይ ስንደርስ በየቤቱ በራፍ የኢትዮጵያ ባንዲራ ተሰቅሎ አየን። በኛም
መኪና ላይ የእንግሊዝና የኢትዮጵያ ባንዲራ ግራና ቀኝ ተሰቅሏል። ከመንደርዋ ስንገባ ብዙ ተኩስ ተሰማ። ተኩስም
የተተኮሰው ለክብራችን መሆኑ ተነገረን። ወደ መሀል ስንገባ በሰልፍ የቆሙ የኢትዮጵያ ወታደሮች አጋጠሙን።
ቤንትሌይ ከመኪናዋ ላይ ወርዶ ሰላምታ ሰጠ። ከሰልፉ አዛዥ ጋርም ተጨባበጡ። ግሪካዊው ነጋዴ ጆርጂም
ከዚያው ነበረ። ጆርጂ ኢትዮጵያ ከገባ ከአሥር እስከ 15 ዓመታት ስለሚሆነው የመኪና ነገር ለጆርጂም አዲሱና
ብርቁ ነበር። ከዚያም ግብዣ ተደረገልንና ጠጅ ሁሉ ጠጣን። መኰንኑም በጉዞአችን ሁሉ ምንም ችግር
እንዳይገጥመንና የሚችግረንን ሁሉ እንዲረዳን ከምኒልክ መታዘዙን ነገረን።….ይላል ሐሊ።

ድሬዳዋ ሲደርሱ ታላቅ አቀባበል ተደረገ። ሕዝቡ የኢትዮጵያንና የእንግሊዝን ባንዲራ እየያዘ በሰልፍ
ተቀበላቸው። ስለክብራቸውም ብዙ ጥይት ተተኮሰ። ቤንትሌይ ሲናገር “….በድሬዳዋ መኳንንቱ ጋር ስጨባበጥ
የመጨባበጡ ሥርዓት ብቻ እኩል ሰዓት ፈጀብኝ….” ብሏል። በድሬዳዋ ታላቅ ግብር ተደረገ። ግብዣውንም
አዘጋጅተው ግብር ያገቡት የድሬዳዋው ጉምሩ ኃላፊ አቶ ንጋቱ ናቸው።
ሐረር ያሉ መኳንንት መኪናዋን ማየት ሰለፈለጉ መኪናዋን ይዘው ሐረር ሄዱ። ከድሬዳዋው ጉብኝት በኋላ
በአስቦት በኩል መንገዳቸውን ወደ አዲስ አበባ አመሩ።
በበረሃው

ውስጥ

መጀመሪያ

የኢሳው

ቀጥሎ የአፋሩ

ሕዝብ

ከባድ

ችግር ፈጠረባቸው። ከዕቃ

አጓጓዦቻቸውም መሀል የተገደሉባቸው። በዚያ ላይ የመንገዱ ሥራ ከባድ ድካም ነበረበት። አዋሽን ተሻግረው ሸዋ
ግዛት ከገቡ በኋላ ግን በየደረሱበት መጥን እየታዘዘ ጠጁ ሥጋው ወተቱ እንቁላሉ ሁሉ ይቀርብላቸው ነበር።
የመኪናዋ የተፈጥሮ የመጨረሻ ታላቅ ፍጥነት በሰዓት 65 ኪሎ ሜትር ነው። የአምስት ሰዎች መቀመጫ
18 የፈረስ ጉልበትና አራት ሲሊንደር ነበራት። በበረሃ በሚጓዙበት ጊዜ ፍጥነታቸው በሰዓት አንድ ኪሎ ሜትር
ነበር። ምንክያቱም ከአሸዋው መኪናዋን አላስኬድ እያለ በማስቸገሩ ሱማሌዎችን እየቀጠሩ ድንጋይ በማስነጠፍ
ይጓዙ ስለነበር ነው። አንዳንዴም በበቅሎ እየተጐተተች ድንጋያማ ወንዝ ሲያጋጥምም በሰው ሸክም እየተሻገረች
ተራራ ሲሆን እየተገፋች ነበር ጉዞዋ።
ከአገራቸው በተነሳኡ በሰባተኛው ወር በ1900 ዓ.ም ታህሳስ 20 ቀን አዲስ አበባ አካባቢ ደረሱ።
እንዳትረሱት የሚያስፈልገው ነገር መኪናይቱ ሰዎቹን ይዛ ትጓዝ እንጂ ማንኛውም ዕቃቸውና ስንቃቸው የሚጓዘው
በግመል ተጭኖ ነው። ከጓዛቸውም ጋር የሚገናኙት ማታ ሠፈር ላይ ነው። ቤንዚንም የሚሞላውና ዘይትም
የሚጨመረው ያኔ ነው።
አዲስ አበባ ለመግባት ጥቂት ሲቀራቸው እጅግ ብዙ ሕዝብ ተሰልፎ ጠበቃቸው። ከፍተኛ አቀባበልም
ተደረገላቸው። እዚያም ትልቅ ድንኳን ተተክሎ ስለነበር ረፍት አድርገው ሲጋበዙ ውለው ድንኳኑ ውስጥ አደሩ።
በማግሥቱም ወደ አዲስ አበባ ከተማ ጉዞአቸውን ጀመሩ።
አዲስ አበባ ከተማ ውስጥ ሲደርሱ ሁለት ሺህ ያህል ፈረሰኛ ሊቀበላቸው መጣ። በዚህ ሕዝብ መሀከልም
የአዲስ አበባ ከንቲባ አብረው ነበሩ። ሕዝቡ ሆ እያለ አቀባበል ሲያደርግ ባለመኪነኞቹም የመኪናይቱን ጥሩንባ
እየነፉ አዳመቁት። ፈረሶቹ ግን እየደነበሩ አስቸገሩ። መላመድ አይቀርምና ፈረሶቹ መኪናዋን ሲላመዱዋት
በፈረስኞች ታጅባና ተከባ ጉዞው ወደ አዲስ አበባ ተጀመረ።
አዲስ አበባ ከተማ ዳርቻ ለአቀባበል ቁጥሩ ያልታወቀ መድፍ ተተኰሰ። በዚያም መኪናይቱ ቆማ
ለሁለተኛ ጊዜ ለተደረገው አቀባበል ሥነ ሥርዓት ተጀመረ። በኢትዮጵያ የእንግሊዝ አገር መንግሥት ተወካይ
የነበሩት ሚስተር ሆለር መኪናይቱን ከእንግሊዝ አገር ጀምሮ ይዟት ለመጣው ለቤንትሌይ ሰላምታ ሰጥተው
ተቀበሉት። ወዲያውኑም ባጠገባቸው ከነበሩት ከራስ ወልደ ጊዮርጊስ ጋር አሰተዋወቁት። ሰለዚያች ቦታ እውቂያ
ሐሌ ሲገልጽ “….ስማቸውን አሁን ከረሳናቸው ታላላቅ ሰዎች ጋር ተዋወቅን….” ብሏል። ከዚህ የአቀባበል ሥነ
ሥርዓት በኋላ በፈረሰኞች ታጅበው ወደ መሀል ከተማ ጉዞው ተጀመረ። የሚጓዙበት መንገድ ግራ ቀኙ በሕዝብ
የተመላ ነበር።

መኪናይቱን የሚነዳው ዌልስ እየተጀነነ ጉዞው ቀጠለ። ዳግማዊ ምኒልክ “ካዲሱ ሆቴል ይረፉ” ብለው
ስለነበር ታህሣሥ 21 ቀን 1900 ዓ.ም በጊዜው እቴጌ ጣይቱ ይባል ከነበረው ከእቴጌ ጣይቱ የግል ሆቴል ገቡ።
መገደኞቹ ተጣጥበው ሲጨርሱ ታላቅ ግብር ቀረበ። ግብሩ እንዳለቀ የዳግማዊ አጤ ምኒልክ መልክተኛ መጣና
“መኪናዋን አምጡና ቶል ልያት ብለዋል” አላቸው። ቤንትሌይም “መኪናዋ ስለቆሸሸች እስክናጥባት ድረስ ጊዜ
ይሰጠን” ብሎ ለእንግሊዝ ጉዳይ ፈጻሚ ለሆለር ነገረ። ሆለርም ይህን መልክት ይዞ ወደ ዳግማዊ ምኒልክ ዘንድ
ሄደና ብጉዳዩ ተነጋግሮ ለጧት አምስት ሰዓት ቀጠሮ ተቀብሎ ተመለሰ።
በቀጠሮው መሠረት በማግሥቱ መኪናዋን ይዘው ወደ ግቢ ሔዱ። መኪናዋንም ከሕዝቡ መሀል ከግቢ
አቁመው እጅ ለመንሣትና ከምኒልክ ጋር ለመተዋወቅ ወደ አዳራሹ ገቡ። ከምኒልክ ጋር በአዳራሹ ውስጥ ከተዋወቁ
በኋላ ምኒልክ መኪናዋን ለማየት ወጡ። መኪናዋ አጠገብ ሆነው በቤንትሌይ አስረጅነት ስለ መኪናዋ ጉዳይ አንድ
ባንድ ተረዱ። በዚህ ጊዜ አብዛኛው መኳንንትና ሕዝብ መኪናዋን መጠጋት ፈርቶ ነበር። ምኒልክም መኪናዋን
እንዳይጠጉ ብዙዎቹ ብዙ መክረዋቸው ነበር። ምኒልክ ግን የሁሉንም የማስፈራሪያ ምክር አልሰማ ብለው መኪናዋን
ተጠግተው አዩ።
ምኒልክ መኪናዋ አጠገብ ቆመው ለእንግሊዝ መንግሥት ጉዳይ ፈጻሚ ለሆለር ያጫውቱት ጀመር።
“….አየህ ያ ሁሉ ማስፈራርቾ የለም። እኔን አንድ ሰው ለመግደል ብሎ ይሄን ሁሉ መንገድ አቋርጦ የሚመጣ
ወንበዴ አይደለም። መሣሪያውም ቢሆን ቀድሞ እንደተነገረኝ ሆኖ ንላገኘሁትም።….” አሉት። ቤንትሌይም
መኪናው ምንም አደጋ እንደማያደርስና እሱም ቢሆን እጁም እግሩም ደህና መሆኑን አካሉን እያሳየ ነገራቸው።
ምኒልክም ለቤንትሌይ ሲመልሱ “….ገብቶኛል እያየሁህ ምን ትነግረኛለህ። ባለፉት ወራት በየቀኑ ስለመኪናዋ
ይነግረኝ የነበረው መኪናዋ ላይ የተቀመጥኩ እንደሆነ እንደምታፈናጥረኝ አድርገው ነበር። እኔም እባካችሁ ይሄ
ሞኝነት ነው። እኔን ለማፈናጠር እኮ መኪናዋም አብራኝ መፈናጠር አለባት እላቸው ነበር። ደግሞም እየተፈናጠረች
ታስቸግራለች ካላችሁ እስኪ ያጁዋን ሁሉ ታፈናጥራለች ማለት ነው። ታፈናጠረችው ታዲያ እንዴት ያስኬዳታል?
ተላምዷት ነው ካላችሁም እኔም እላመዳታለሁ እላቸው ነበር።….” አሉና የቤንትሌይን ትከሻ ተደገፉት። ጥቂት
ቆይተው የቤንትሌይን ትከሻ ለቀቁና ምኒልክ አጐንብሰው ውስጧን ማየት ጀመሩ።
ምኒልክም አጐንብሰው የመኪናዋን ጉያ ሲመለከቱ ሆለር ወደ ቤትንሌይ ጠጋ አለና በጆሮው “በአምስት
ፓውንድ እወራረዳለሁ ሽማግሌውን መኪናዋ ላይ አስቀምጠህ መንዳት አትችልም” አለው። ቤንትሌይም “በሚገባ
እወራረዳለሁ” አለና ወደ ምኒልክ ጠጋ ብሎ “ጃንሆይ መኪናዋን በተግባር ላይ ሆና ሊያይዋት አይፈልጉም?”
አላቸው። “እሱማ በደስታ ነው እንጂ። ብቻ ግን በበቅሎና በእሷ መሀል ያለው ፍጥነት ምን ያህል ነው?” አሉት።
ቤንትሌይም “ብዙ ልዩነት አለ ጃንሆይ” አላቸው።
ምኒልክም “ደግ ነው። ለመሆኑ ገብያ ደርሳ ለመመለስ ምን ያህል ጊዜ ይፈጅባታል? አየህ እኛ በበቅሎ
ከዚህ ገበያ ደርሶ ለመመለስ ግማሽ ሰዓት ይበቃናል። የዚህንም ነገር ለማወቅ እንዲረዳን በል አንተም ከገበያው
ዳርቻ የሚሸጥ አትክልት አለና ለመድረስህ ምልክት እንዲሆነኝ በመኪናህ ሂደህ እሱን ይዘህልኝ ና” አሉት።
ዌልስ ሊነዳ

ከመኪናዋ

ላይ

ተቀመጠ።

ቤንትሌይም ከዌልስ ጎን

ተቀመጠና

“በተቻለ

መጠን

ከምንጊዜውም በበለጠ ፍጠንልኝ” አለው። የሚኒልክ ፈተና ስላስጨንቃቸው መንገዱ ጥሩ ቢሆንም ድንገት
መኪናዋ ብትበላሽስ እያሉ በማሰብ ሳይነጋገሩ ጉዞ ጀመሩ። በሰዓት 50 ኪሎ ሜትር ፍጥነት ተጓዙ። ገበያ ደርሰው
ምኒልክ የጠየቁዋቸውን አትክልት በቅርጫት ይዘው ተመለሱ። ግቢ ደርሰው አትክልቱን ለምኒልክ ሲያሳዩ ምኒልክ
ሰዓታቸውን አይተው “ጥሩ ነው። ስድስት ደቂቃ ሆነባችሁ” አሉት።

ምኒልክም ይህን ፈተና ለቤንትሌይ ሲሰጡ ፈረንጅ ብልጥ ስለሆነ ያሞነኛል በለው ለምሥ ክርነት ሁለት
መኳንንቶች በመኪናዋ ኋላ ተቀምጠው አብረው እንዲሄዱ አድርገው ነበር። መኪናዋ ገበያ ደርሳ እንደተመለሰች
ምኒልክ የመኳንንቶቻቸውን ሁኔታ አዩና ወደ ቤንትሌይ ዞር ብለው “ሁለቱን ሚኒስትሮቼን በማስደንገጣችሁ
አዝኛለሁ እንጂ በተረፈ መኪናዋ ደህና ነች” አሉ። እነኚያም ሁለት ሚኒስትሮች ከመኪናዋ ላይ ተደግፈው
ሲወርዱ ምኒልክ አዩና “ምን አስፈራችሁ? እኔ አሁን እያስኬድኳት ላሳያችሁ ነው? አሏቸው። ቤንትሌይም
ድምጡን ከፍ አድርጎ ለእንግሊዙ ጉዳይ ፈጻሚ ለሆለር “ንገርልኝ ሚኒስትሮችዎ እንዴት እንደፈሩ አይተዋል።
እርስዎ ግን እንደማይፈሩ ለምን አያሳዩዋቸውም? በልልኝ አለው።
ሆለር ተርጉሞ ሳይጨርስ ምኒልክ ተደስተው ራቅ ብላ ከቆመችው መኪና ላይ ሊወጡ ተጓዙ።
ሚኒስትሮቹና መኳንንቱ ምኒልክን እየተጠጉ እንዳይወጡ አሉዋቸው። ምኒልክም ሰዎቹ በከለከሉዋቸው ቁጥር
በኃይል እየሳቁ ታህሳስ 22 ቀን ለመጀመሪያ ጊዜ መኪናዋ ላይ ወጥተው ከነጂው ከዌልስ ጐን ተቀመጡ። ሆለር
እና ቤንትሌይ ከኋላ ተቀመጡ። ምኒልክም ዌልስን “ቀስ ብለህ ጀምር” አሉት። ይህ ሁሉ ሲሆን እቴጌ ጣይቱ
ይህን ተአምር ነገር በመስኮት ይመለከቱ ነበር። ምኒልክ መኪናዋ ላይ ለመቀመጥ በወሰኑ ጊዜ አብረው ለመሔድ
ጣይቱን ጥሩ ቢሉ ጣይቱ ፈርተው እምቢ አሉ።
አውቶሞቢሏ ጉዞዋን ጀመረች። እግረኛውም ፈረሰኛውም ማጀብ ስለነበረበት ዙርያውን ከበበ። መኪናዋ
ፍጥነት ስትጨምር አጃቢው እየቀረ ሄደ። ምኒልክም የአጀቡን መቅረት እንዳዩ ወደ ሆለር ዞር ብለው “የበለጠ
ፈጠን እንዲያደርጋት ንገረው” አሉት። መኪናዋ ፈጠነች። ምኒልክም ደስ ብሏቸው ይስቁ ጀመር። “አፍጥን
ብለው በጣም በጣም አፍጥናት በለው” ይሉ ጀመር። መጨረሻዋ ፍጥነት ድረስ ተነዳች። ሾፌሩ ዌልስ ዞር እያለ
የምኒልክን ሁኔታ ሲያይ በደስታ ብዛት ትንፋሻቸው ቁርጥ እስቲል ይስቃሉ። “….በጣም የሚያስቃቸውም ያ ሁሉ
አጀብ አድማሱ አጠገብ (እጅግ በጣም ርቆ) መቅረቱን እያዩ ነው….” ብሏል ሄል።
አሥር ማይል ያህ በአዲስ ዓለም መንገድ እንደሄዱ ምኒልክ የዌልስን ክንድ ያዝ አደረጉና “በል በቃህ።
መልሳትና እንመለስ” አሉት። አንዳንድ የኢትዮጵያ ታሪክ ፀሐፊዎች ስለመጀመሪያይቱ መኪና ሲጽፉ ምኒልክን
በጊዜው መኪና ላይ ማስቀመጡ ነውር እየመሰላቸው “ካንድ ጊዜ በስተቀር አልተቀመጡባትም” እያሉ ጽፈዋል።
ምኒልክ ግን ከመኪናዋ ጋር የተያያዘ ብዙ ታሪክ ያላቸው ሰው ናቸው።
ምኒልክ የመጀመሪያ ጊዜ የመኪና ላይ ግልቢያቸውን ጨርሰው ሲመለሱ በየመንገዱ ላይ ተበታትኖ
የቀረው አጃቢ ሁሉ ወደ መኪናዋ እየተጠጋ የምኒልክን በሕይወት መኖር ፈዞ ያያል። ምኒልክም ፈገግታ እያሳዩ
ያልፉ ጀመር። ምኒልክ ከሠራዊቱ መሐል ሲደባለቁ መኳንንቱ ሁሉ ፈዝዞ ነበር። ምኒልክም አይናቸውና ፊታቸው
ላይ ያለውን አቧራ እየጠራረጉና እየሳቁ “ካፒቴን ካፒቴን ደግሞ መቼ ነው የምንሄደው? ነገ ስንት ሰዓት
እንሂድ?” ብለው ሆለርን ጠየቁት። ሆለርም “እርስዎ በሚያስደስትዎ ሰዓት መሄድ እንችላለን” አላቸው።
ምኒልክም “ጥሩ ነው እንግዲያው ነገ በአራት ሰዓት ይሁን” አሉት። ቤንትሌይ ፈቃደኛነቱን ለመግለጽ እጅ ሲነሳ
ሆለር ጠጋ አለውና “አራት ሰዓት ማለት ጧት አስር ሰዓት ነው እንጂ እንደኛ አራት ሰዓት አይምሰልህ” አለው።
ይህ ሰዓት የተመረጠበትም ዋናው ምክንያት ሁልጊዜ ጧት አራት ሰዓት የምኒልክ የእረፍት ሰዓት ስለሆነ ነው።
ከሰዓት በኋላ ምኒልክ እንግዶቹ ካረፉበት ሆቴል ቤት ሄዱ። ከዚያም ከሆቴል ቤቱ ለእንግዶቹ ሙሉ
ግብዣ ጋበዟቸው። ሄል እንደፃፈው “….ምኒልክ እግራቸው ሥር የተኛውን የውሻቸውን ጆሮ እያሻሹ ብዙ
ተጫወቱ….” ይላል። እንግሊዞቹም ልዩ ልዩ በቴክኒክ የሚፈፀም አስማት ሲያሳዩዋቸው ቆዩ። ምኒልክም በጥበቡ
ሲደነቁና ሲስቁ ከቆዩ በኋላ “ይሄን ጥበብ ለኔ ሳታስተምሩኝ አገራችሁ ይዛችሁት አትገቡም” አሏቸው። እያንዳንዱ

የቴክኒክ አስማት በሚታይበትም ጊዜ ምኒልክ እንባቸው እስቲወርድ ድረስ እየሳቁ “እስቲ ድገመውና አሳየኝ” ይሉ
ነበር። ከሆቴል ቤቱ ከሁለት ሰዓት በላይ ከእንግሊዞቹ ጋር ሲጫወቱ ቆይተው ለመሄድ ሲነሱ ለእንግዶቹ ለማዳ
አንበሶች ሸለሙዋቸው። ከዚያም ሲነሱ የእንግዶቹን እጅ ጨብጠው በቅሏቸው ላይ ተቀምጠው ሊሄዱ ሲሉ
“ጣይቱ ለማየት ጓጉታለችና ጧት እንዳትቀሩ” ብለው ሄዱ።
በማግሥቱ በቀጠሮው ሰዓት ዌልስ አማርኛ ስለማያውቅ የሾፌርነቱን ቦታ ቤንትሌይ ያዘ። ቤንትሌይ ከጐኑ
ምኒልክን አስቀመጦ ሲንሸራሸሩ ቆይተው ተመለሱ። በመልሱ ጉዞአቸው ላይ ምኒልክ “ትላንትም ዌልስ
ሲያስኬዳት ዛሬም አንተ ስታስኬዳት እንዳየሁት ሥራው ጉልበት የማይጠይቅ ቀላል ሥራ ነውና እንድታስተምረኝ።
ሥራዋ እንዲያውም ለሽማግሌ የሚሆን ነው….” አሉት ከቤተ መንግሥቱ ግቢ ሲገቡም የመኪናዋን መሪ ብቻ
ይዘው ገቡ። መሪዋን ይዘው መኪናዋ በመሄድዋም ምኒልክ በጣም ደስ አላቸው።
ምኒልክ በጠየቁት መሠረት የመኪናዋን አነዳድ መማር ጀመሩ። ቁልፍ መክፈት ሞተር ማስነሳት ፍሬን
መያዝ ማርሽ መለወጥና የመሳሰሉትን ተራ በተራ ተማሩዋቸው። ዘይት መለወጡንም አሳዩዋቸው። ይህ ሁሉ ሲሆን
ከኢትዮጵያውያን መሀል ተጠግቶ ከምኒልክ ጋር የሚያጠና ሰው አልነበረም። አንድ ቀን ምኒልክ እንግዶቹን
ከአዳራሽ ጋብዘዋቸው ምግብ በልተው ከጨረሱ በኋላ ሲያወሩ “ሁሉን ነገር የኔ አገር ሰው ቢያውቅልኝ ደስ ይለኝ
ነበር። ግን አይሆንላቸውም። በጅም አይሉም። እንዲህ እንዲህ ያለ ነገር መሥራት የሚወድ አንድ ኤዳልጂ የሚባል
ሕንድ አለ። እሱ እንዲህ ያለ ነገር ስለሚወድ እኔንና እሱን በደንብ አድርጋችሁ አስተምሩን” አሉ። ሁለቱም
በደንብ ተማሩ።
ምኒልክ የመንጃ ፈቃድ ለመቀበል የመጀመሪያውን ፈተና ሊፈተኑ ተዘጋጁ። አጃቢ የሆነውን ፈረሰኛውንና
ምስክሩን ሁሉ ወደፊት ቅደሙ ብለው አዘዙ። ፈረሰኛው ሁሉ ጋልቦ ሲሔድላቸው ምኒልክ መንዳት ጀመሩ።
ለፈተናው ጊዜም ሁለት ሰዓት ሙሉ ነድተው ችሎታቸውን አሳዩ። ግሩም የሆነ ሹፌር ወጣቸው። ሄል በመጽሐፉ
ፔርፌክት ድራይቨር ይላቸዋል።
ሕንዳዊው ኤዴልጂ የመጀመሪያዋን አውቶሞቢል መንዳት ተምሮ የምኒልክ ሾፌር ከሆነ በኋላ ለመኪናዋ
ቴክኒካዊ ሥራና ለሾፌርነትም ጭምር ደግሞ ኢጣሊያዊ ሲኞር አልዋቲ ተመረጡ። አልዋቲ ለመኪናዋ ሥራ ብቻ
ሳይሆን በቤተ መንግሥቱ ግቢ አካባቢ ላለው ወፍጮና ለሌላውም የቤተ መንግሥቱ ቴክኒካዊ ሥራ ኃላፊ ነበሩ።
መኪናዋን ይዘው የመጡት ሰዎች መኪናዋን ይዘው ለመመለስ የፈለጉት በካርቱም በኩል ነበር። ምኒልክ ግን
ያመጧትን ሰዎች ሸልመው የመኪናዋን ዋጋ ከፍለው መኪናዋን አስቀርተው ሰዎቹን አሰናበቱ።
ከመጀመሪያዋ መኪናም ተከታትሎ ጥር 15 ቀን ጀርመናዊው አርኖልድ ሆልዝ ሌላ ናኪ የተባለች መኪና
ይዞ አዲስ አበባ ገባ።

ባህር ዛፍ
አንዳንድ ሰዎች ሲያወሩ አዲአ አበባ ላይ በደረሰው የእንጨት ችግር ምክንያት የባህር ዛፍ ወደ ኢትዮጵያ
ገባ ይላሉ። በዘመኑ የደረሰው የእንጨት ችግር አዲስ አበባ ውስጥ ብቻ ሳይሆን በመላው ኢትዮጵያ ነበር።
ባህር ዛፍ ወደ ኢትዮጵያ ሊገባ የቻለው አዲአ አበባ ላይ በደረሰው የእንጨት ማለቅ ምክንያት መሆኑን
እውነት ነው። በኢትዮጵያ ለእንጨት ማለቅ ምክንያት ከሆኑት አንዳንዶቹን ከታሪክ ፀሐፊዎች ብንጠቅስ ሀሪስ

እንደፃፈው የቤት መዝጊያ በመጋዝ የሚሰነጠቅ ስላልሆነ ካንድ ግንድ የሚፈለፈል በመሆኑና ቤቶች ሁሉ በምሰሶ
የሚቆሙ በመሆናቸው ነው ይላል።
ሉዊስ ላንዲ እ.ኤ.አ በ1870 ሪፖርቱ ላይ “….በሸዋ የነበረው ታላላቁ የወይራ ዛፍ ሁሉ አለቀ። 10 ኪሎ
ግራም ከሰል ለማክሰል 1000 ኪሎ ግራም እንጨት ይነዳል….” ብሏል። ሮቢን እንደጻፈው ደግሞ “….በሐረር
ዙሪያ ያሉ ሰዎች በዛፍ ሥር እሳት የማንደድ ባህል አላቸው። ዛፉ እስቲወድቅ ድረስ በመጋገም እሳት ያነዱበታል።
በዚህ ዓይነት በእሳት ቃጠሎ የሚወድቀው ዛፍ ጉቶው ሁሉ ስለሚቃጠል እንደገና ሊያቆጠቁጥ እንኳ
አይችልም….” ብሏል።
አማኑኤል ሬይ “….ዛፉን የጨረሰው መሬቱን ሁሉ ለከብት ግጦሽ የማዋል ልምድ ስላላቸው መሬቱ ሳር
እንዲያበቅል እያሉ ያቃጥሉታል። በመረቱ ላይ ቁጥቋጦ ብትኖርም አብራ ትቃጠላለች። ባለፈው ጊዜ በቁሉቢ
ያየሁት ደን ሁሉ ባዶ ሆንዋል….” ይላል። ማሳይ እንደፃፉት ለዛፍ ማለቅ ሌላው ምክንያት አውሬ ለማጥፋት
እያሉ ስለሚያቃጥሉት ነው ብለዋል። እነዚህን በመሳሰሉ የተለያዩ ምክንያቶች በኢትዮጵያ ውስጥ ዛፍ አለቀ።
በዛፍ ማለቅ ምክንያት ምን ያህል ችግር ደርሶ እንደነበር ዲ አባዲ ሲጽፍ “….በአሥመራ አካባቢ ያለው
ደን ጠፍቶ ቦታው ባንዳንድ ቁጥቋጦዎች ተሸፍኗል….” ሲል ሌዥን ደግሞ “….በአድዋ ሕዝቡ በግንድ እጦት
ከባድ ችግር ደርሶበታል….” ብሏል።
ቴዎድሮስን ለመውጋት ከመጡት እንግሊዞች ጋር አብሮ የመጣው ማይደን “….አገሪቱ ዛፍ የለባትም።
በትግሬም ውስጥ ለቴሌግራፍ ሽቦ መዘርጊያ የሚሆን አንድ ግንድ አጥተን ከባድ ችግር ደረሰብን። ኢንጂኔሮቻችንም
የሚሠሩበት አጥተው ተቸግረው ነበር። አዲግራት ስንደርስ የጦር መሪው ሰር ሮበርት ናፒር ስድስት ግንድ ላመጣ
ሰው አንድ ጥሬ ብር እሰጣለሁ ብሎ ስላወጀ ሕዝቡ የሚያመጣው ግንድ ቢያጣ ቤቱን የሠራበትን ግንድ እየነቀለ
አመጣ….” ሲል ጽፍዋል።
ዊልዲ “….በሰሜን ሸዋ እንጨት የሚባል ነገር ስላልነበረ ምግባችንን የምናበስለው በኩበት ነበር….”
ብሏል። እንግዲህ ባጭሩ የጠቃቀስናቸው ታሪኮች በመላ ኢትዮጵያ ውስጥ ደኑ እንዴት እንዳለቀና ምን ያህል ችግር
እንደነበር ያስረዳሉ።
ባህር ዛፍ እንዴት መጣ? አጤ ምኒልክ አማካሪያቸው የነበረውን ፈረንሣዊውን ሞንዶን ቪዲሌን ጠርተው
“ዛፉ አለቀ። እንኳን ለቤት መሥሪያ ለማገዶም የሚሆን ጠፋ ምን ይሻላል?” አሉት። “አውስትራሊያ ውስጥ”
አላቸው ሞንደን “አውስትራሊያ ውስጥ ኤካሊፕቶስ የሚባል አንድ የዛፍ ዘር አለ። ያ ቶሎ የሚደርስ ነው። ያዛፍ
መጥቶ ቢተከል በአስር ዓመት ውስጥ አገሪቱ ጫካ ትሆናለች” አላቸው። ምኒልክም በነገሩ ደስ አላቸው። በዛፉ
ታሪክ ቢደሰቱም ባንድ ሰው አሳብ ርምጃ አይወስዱም ነበርና ቸናስኪን አጠርተው የዛፉ ነገር እንዴት ይሁን?
አሉትና ሞንዶን ስለነገራቸው ዛፍ ታሪክ አጫወቱት። ቸናስኪም በእርግጥ

ጥሩ የዛፍ ዘር መሆኑን ነገራቸው።

“ይሁን እንዳላችሁ ይሆናል” ብለው ከሸኙት በኋላ ለባቡር ሀዲድ መንገድ ሥራ የመጣውን እንግሊዛዊውን ካፒቴን
ኦብሬን አስጠሩትና እንደገና ስለ ዛፉ ጉዳይ ጠየቁት። ኦብሬም ጥሩ ዛፍ መሆኑን አረጋገጠላቸው። ከዚህ በኋላ
ምኒልክ ሶስት የተለያዩ የውጭ አገር ሰዎች የመሰከሩለትን የዛፍ ዘር በ1886 ዓ.ም እንዲመጣ አዘዙ።
ችግኙ ተፈልቶ እንደደረሰ ሰሙ የባህር ዛፍ ተባለ። ከባህር ማዶ አገር የመታ ለማለት ነው። ምኒልክ ባህር
ዛፍ የሚለውን ስም ከሰየሙ በኋላ “የባህር ዛፍ የተተከለበትን መሬት ግብሩን ምሬአለሁ” ብለው አወጁ። ሕዝቡ

በሽሚያ ይተክል ጀመር። እንዲያውም ችግኙ ተወዶ 40 ችግኝ ባንድ ጥሬ ብር መሸጥ ጀመረ። አተካከሉም
በአዲአ አበባ ብቻ ሳይሆን በመላው ኢትዮጵያ ተስፋፋ።
በአዲስ አበባ ከተማ የተተከሉ ዛፎች ደን ሲሆኑ ውሃ እየደረቀ ሄደ። ጉድጓዶችም ምንጮችም ደረቁ።
ከራስ መኰንን ቤት በታች ያለው ራስ መኰንን ምንጭ የምትባለዋ ብቻ ቀረች። በአዲአ አበባ ላይ ከባድ የውሃ
ችግር ደረሰ። ይህን ችግር ያመጣው የባህር ዛፍ መሆኑ ስለታወቀ ባህር ዛፎች እንዲቀነሱ ታዘዘ። ማንም ሰው ካለው
ባህር ዛፍ ሩቡን እያስቀረ ሌላውን እንዲነቅል ተባለ ተነቀለ።
ምኒልክም “ትከል ብለነው ተከለ። አሁን ደግሞ ንቀል አልነው። ዛፍ ቀርቶ ልምጭ ከሚቸግርበት ሁኔታ
ልንደርስ ነውና ምከሩበት” አሉ። በምክሩ መሠረት ሌሎች የዛፍ ዘሮች ከውጭ እየመጡ ተተከሉ። የባህር ዛፉም
ጥናት አብሮ ቀጥሎ ነበርና ቶማስ ሆለር 1889 ዓ.ም በፃፈው ሪፖርት “….ከሕንድ ከሴይሎን ከእንግሊዝ አገርና
ከሌሎችም አገሮች ኢካልፕቱስ (ባህር ዛፍ) እየመጣ እንደገና በአዲስ አበባ ከተማ ውስጥ ተተከሉ።…. ጥሩው
ዓይነት ተጠንቶም በብዙ ሺ የሚቆጠር ተተከለ።….” ብሏል። የመጀመሪያው ባሕር ዛፍ ውሃዎችን ካደረቀ በኋላ
እንዲጠፋ ሲደረግ ለሁለተኛ ጊዜ ከመጣው ዘጠኝ ዓይነት የባህር ዛፍ ዘር ውስጥ ተመርጦ የተሻለው እንዲራባ
ተደረገ። ከዚህ በኋላም የባሕር ዛፍ ተክል ተስፋፋ።
ባህር ዛፍ አዲስ አበባ መቼ ገብቶ መተከል እንደ ተጀመረ ዘመኑ በትክክል አይታወቅም። አጤ ምኒልክ
ዛፉ እንዲመጣላቸው ያዘዙት በ1886 ዓ.ም ነው። በዚህ ዘመን ካዘዙ መቼ አዲስ አበባ ደርሶ በየትኛው ዘመን
እንደተተከለ የሚይስረዳ አላገኘሁም። ኬለር እንደፃፈው በ1891 ዓ.ም ኢልግ ብዙ ባህር ዛፎች ችግኞች መትከሉን
ይገልፃል። አቅራቢያ ግምት ለመስጠት ኢልግ የምኒልክ ረዳት ስለነበረ ችግኙ እንደደረሰ እንደተከለው ስለሚታመን
አዲስ አበባ ከተማ ውስጥ ባህር ዛፍ መተከል የተጀመረው በ1891 ዓ.ም የካቲት ወር ነው ቢባል መልካም ሊሆን
ይችል ይመስለኛል።
ባህር ዛፍ ለምቶ ጥቂት እንደቆየ አንድ መቶ ዘጠና የሚሸጠው በአንድ ማርትሬዚያ ብር ነበር። በምኒልክ
የመጨረሻ ዘመን ገደማ እንደገና የባህር ዛፍ ተክል እንዲቀነስ በሚል አዋጅ በእርሻ ሚኒስቴር ወጣ። አዋጁም
የሚከተለው ነው።
የኢትዮጵያ መንግሥት
የርሻና የመሥሪያ ሚኒስቴር
ማስታወቂያ
በመጀመሪያ ጃንሆይ ይህንን ያዲስ አበባን ከተማ ለመሥራት የቆረቆሩ ጊዜ መሬቱ ባዶ ምናምን ዛፍ
የሌለበት ነበር። ነገር ግን ለጊዜው እንዲደምቅና እንዲያምር ላይን ማረፊያ እንዲሆን ተብሎ በቶሎ እሚያድግ
ይህንን አካላብቶስ አስመጡ እንጂ።
የጃንሆይ አሣብ ግን ለአገራችን ለሕዝቡ የሚጠቅም ፍሬው የሚበላ እንጨቱም ሥራ የሚይዝ ጥቅም
ያለውን ሁሉ እያስመጡ ለማስተከል ነበር። ይህም ይታወቅ ዘንድ በያይነቱ አስመጥተው መፈተናቸው አልቀረም።
ከተፈተነውም ሁሉ አንድ ዓየንት አልጠፋም። ሁሉም ጥንት ከተገኘበት ከሀገሩ የበለጠ እየሆነ በቀላል ለምቷል
እንጂ።

ይህንኑም በትልቁ ዓይነት ኮክ። በቱት በሐሩ ዛፍ። በጽጌረዳ። በስፕሬ ተረዱት። እነዚህን የመሰሉ ብዙ
ዛፎችና ተክሎች አሉ። እኛም ይህን ዓይነቱን ነው ጥቅም የሌለውን ዛፍ አሳንሰን ጥቅም ያለባቸውን እናብዛ
ማለታችን።
ቱትም የሚባለው የሐር ዛፍ ፍሬው ይበላል። ቅጠሉም የሐር ትል ማርባት ለወደደ ሰው ዋና ነገር ነው።
ይህም ባይሆን ደግሞ ቅጠሉን ለላምና ለበሬ ለበግና ለፍየል ቢያበሉት እጅግ ያወፍራል። ግንዱም በያመቱ ሲቆረጥ
ለሥራ ይሆናል። ብዙ ገንዘብ ያወጣል። ቁመቱም በልክ ነው።
እንደዚህ ያለውን ጥቅም ያለበትን ዛፍ ለማልማት ነው ልዑል አልጋ ወራሽም ያሰቡት። ይህ አካላብቶስ
ግን የሚበላው አትክልትና መሬት ከማጥፋት በቀር ምንም ምን ጥቅም የለውም። ባጠገቡ ምንጭ ያለ እንደሆእን
ያደርቀዋል። የጉድጓዱንም ውሃ ሁሉ ሥሩ እየሳበ እየጠጣ አደረቀው። እንጨቱም ሥራ አይይዝ ፍሬውም አይበላ።
አሁንም በየቦታው አካላብቶስ ያለው ሁለት እጁን ይንቀል። አንዱ እጅ ይቆይ። በተነቀለው ፈንታ ጥቅም
የሚገኝበትን የዛፍ ግልገል እንሰጣለን።
መጋቢት ፲፪ ቀን ፲፱፻፭ ዓመተ ምህረት አዲስ አበባ ከተማ ተፃፈ።
በመንግሥት በኩል ይጥፋ ቢባልም በብዙ የሕዝብ ትግል ባህር ዛፍ እየለማ ሄደ። ሕዝቡ ባህር ዛፍን
የወደደበት ምክንያት ባለበት ከባድ የእንጨት ችግርና ቶሎ ደራሽ በመሆኑ ጭምር ነበር። በተለይም ደግሞ
ከተቆረጠ በኋላ እንደገና በማቆጥቆጡ ተወዳጅ ሆነ።

ቧንቧ ውሃ
አዲስ አበባ ከተማ ከተመሠረተችና የነዋሪዋ ብዛት እየጨመረ ከሄደ በኋላ በአዲስ አበባ ከተማ ውስጥ
የውሃ እጥረት እያስቸገረ ሄደ። ገንቦውን እየተሸከመ በየወንዙና በየምንጩ የሚንከራተተው በዛ። በተለይም
በሣምንት ሶስት ጊዜ ግብር የሚያበላው ቤተ መንግሥት ለጠላና ጠጅ መጥመቂያ ቀርቶ ለቡሆ ማቡኪያ በመቸገሩ
ምንጮች እየተከለሉ ለቤተ መንግሥት ብቻ እንዲውሉ ተደረገ። ይህም ቢሆን የምንጮቹም ሁኔታ እያደር እያነሰ
በመሄዱ ለችግሩ ማቃለያ የሚሆን ዘዴ አልተገኘም።
አጤ ምኒልክ የውጭ አገር አማካሪዎቻቸውን ሰብስበው “በእናንተ አገር የውሃ ነገር እንዴት ይሆን?”
አሏቸው። በፈረንጅ አገር ውሃ እንዳይባክን ምንጮች እየተተከሉ ውሃው በቧንቧ እየተጠለፈ እንዴት አድርጎ ከቤት
ድረስ እንደሚመጣ አስረዱዋቸው። ያ ቧንቧ የተባለው ሥራ እንዲሠራ ዋና አማካሪያቸውንና መሐንዲሳቸውን
ሙሴ ኢልግን አዘዙት።
ኢልግ ፕላኑን አወጣ። አሠራሩንም ለአጤ ምኒልክ አሳየ። እዚህ ላይ ኬለር እንዲህ ይላል “….ኢልግም
በአካባቢው ካለ ተራራ ሥር ከሚመነጨው ምንጭ ውሃ በቧንቧ ለማምጣት አሳብ አቀረበ። በምኒልክ ችሎት ያሉ
ሰዎች አሳቡን ተቃወሙ። የተቃወሙትም ውሃን ከተራራ ወደታች ማምጣት ይቻላል እንጂ ከታች ወደ ተራራ
ማውጣት አይቻልም ብለው ነው። ምኒልክ ግን በኢልግ አሳብ ተሳማምተው እንደ ኢልግ አስተሳሰብና ፕላን
ቧንቧዎች ተዘረጉ….”
ምኒልክ ለቧንቧው መግዣ ሰባት ሺ ማርትሬዚያ ብር ሰጥተዋል። ይህ ሰባት ሺ ብር የጨረሰው ቧንቧ
የመዘርጋት ሥራ በ1886 ዓ.ም በጥር ወር አለቀ። ከላይ ከኪዳነ ምህረት ቤተ ክርስቲያን አካባቢ ካለ ምንጭ

የተጠለፈው ውሃ ከቤተ መንግሥቱ ካለው የመጨረሻ ቧንቧ አልደርስ አለ። ቧንቧው ሲከፈትም ጠብ የምትል ውሃ
ታጣች። ውሃው የቀረበት ምክንያት ይፈልግ ጀመር። ወደ ኬለር መጽሐፍ ብንመለስ “….ኢልግ እንደገና ሥራውን
ይፈትሽ ጀመር። በፍተሻ እንደተገኘው ውሃው ሊመጣ ያልቻለው ቧንቧው በጥጥ ፍሬ በመደፈኑ ሆኖ ተገኘ። ጥጥ
ፍሬው ተጠርጐ ከወጣ በኋላ ውሃው ከቤተ መንግሥቱ ደረሰ። ሥራውም ተደነቀ….” ይላል።
ያ ቧንቧ ውሃ በ1886 ዓ.ም ማለት አዲስ አበባ ከተማ በተመሠረተች በሰባተኛ ዓመት ከቤተ መንግሥቱ
ደረሰ። በዘመኑ የነበሩት ጸሐፌ ትእዛዝ ገብረ ሥላሴ ስለ ቧንቧው ሲገልጡ “….አደባባዩ ላይ ውሃ በመዘውር ገብቶ
ይፈስ ነበር። የውሃውም አመጣጥ እንዲህ ነው። አጤ ምኒልክ መሐንዲሱን አዝዘው ከእንጦጦ ደጋ መሐንዲሱ በኖራ
እያስገነባ ውሃውን በቦይ አመጣው። አዲስ አበባም ከሜዳው ላይ በደረሰ ጊዜ ጉድጓድ በሰፊው ተቆፍሮ ውስጡ
በኖራ ባሸዋ በከሰል እንዳይፈርስ ሆኖ አምሮ ተበጀ። ከዚያ ላይ ከፈረንጅ አገር በሰባት ሺህ ብር ተገዝቶ የመጣ
የውሃ መዘውር ተተከለበት። መሐንዲሱ መሬቱን በትክክሉ እያስቆፈረ ኖራውን እያስነጠፈ መዘውሩን እያቀጣጠለ
ከቅጥሩ ውስጥ አደረሰው። ከቅጥሩም በደረሰ ጊዜ በማለፊያ ወጥቤት መካከል እየፈሰሰ መጣ። ደግሞ አዳራሹን ወደ
ግራ እያደረገ አደባባኡ ገባ።
“አደባባዩም በደረሰ ጊዜ እንደዚሁ ተቆፍሮ በኖራ በስሚንቶ ተበጅቶ ሥራውም እንደ ሳህን እንደመሶብ
ወርቅ ያለ ነው። በአራቱ መአዘን እንደ ምንጭ ይፈሳል። ከታች የባህር መቋሚያ አለው። ይኽውም ውሃ በእልፍኙ
ደጃፍ ይፈሳል። አትክልቱንም ያጠጣል። ከእልፍኙም ደጃፍ ላይ በኖራ በሲሚንቶ ተሠርቷል። መቅጃው የሸማ
ማጠቢያው ለየብቻ ነው። ያጼ ምኒልክ የእቴጌ ጣይቱም ድርቦች የባለሟሎቹም የልፍኝ አሽከሮችም ልብስ ማጠቢያ
በልዩ ልዩ ተሠርቷል። ይኽ ውሃ ከገባ ሸማ ለማጠብ ወደ ወንዝ የወረደ ሰው የለም። በእልፍኝ በሰገነቱም ማህል
ለማህል ይፈሳል። በግብርም ጊዜ በአደባባዩ ይፈሳል።
“ይህንኑም ውሃ ሁለቱ ይጠጡታል። የሚጠጡትም እነዚህ ናቸው። ካዳራሹ ሳይገባ ቀርቶ ፀሐይ የመታው
አንድም አዳራሽ ገብቶ ጠጅና አረቄ የተኮሰው ከዚያ ወንዝ ሁሉም ይጠጣሉ። ያንነም ውሃ የሚያየው ሰው ሁሉ
ከሥጋው ከጠጁ ይልቅ ውሃውን ያደንቃሉ። ከደረቅ መሬት ላይ ስለመገኘቱ። ንጉሠ ነገሥቱም ካዳራሽ ወደ
እልፍኝም ሲመለሱ ውሃውም በመዘውር ተመልሶ ወደ ታዘዘበት ይፈሳል….” ሲሉ ጽፈዋል።
በዘመኑም “እንዲህ ያለ ንጉሥ የንጉሥ ቂናጣ
ውሃ በመዘውር ሰገነት አወጣ
አሁን ከዚህ ወዲያ ምን ጥበብ ሊመጣ። “….ተብሎ ተገጠመ።
በቤተ መንግሥቱ የገባው የቧንቧ ውሃ ሁሉን አስደስቶ ዘዴው ከታወቀና ከተጠና በኋላ ይህ የቧንቧ ውሃ
በአዲስ አበባ ከተማ ውስጥ እንዲዳረስ ምኒልክ የውሃ ቧንቧ አስገዙ። የተገዛውም የውሃ ቧንቧ ከጂቡቲ ድሬዳዋ
ድረስ በባቡር ከመጣ በኋላ በዘመኑ የባቡሩ መስመር አዲስ አበባ ስላልደረሰ ከድሬዳዋ አዲስ አበባ ድረስ በሰው
ሸክም እንዲመጣ ምኒልክ አዘዙ። ምኒልክ ትእዛዝ ከሰጡዋቸው ከብዙዎቹ ደብዳቤዎች መሀል አራቱን ደብዳቤዎች
ከዚህ ቀጥዬ አስገብቻቸዋለሁ።
ይድረስ ከልጅ ግዛው
ከድሬዳዋ በልፍ የተነሣ የውሃ ቦምብ ብረት መጥቷል። እታህሳስ አቦ ድረስ አንተ ከተማ አጠገብ
እመንገድ ዳር ጠቅሎ ይሰብስብ ብያለሁ። ከወዲህም ይህንኑ የቦምባ ብረት ለማንሳት ደጃች ውቤንም ሌላም ሰው

አዝዣለሁ። ለታሳስ ሚካኤል አንተ ዘንድ ይገባል። እስከዚያ ድረስ የቦንባው ብረት ከታች እንደመጣልህ
እየተቀበልክ ከመንገድ ዳር ከደህና ሥፍራ አቆይተህ የሚነሳው ሰው ለታህሳስ ሚካኤል አንተ ዘንድ ሲገባ በየሹሙ
እገሌ ይህን ያህል እገሌ ይህን ያህል ያንሳ እያልክ በደብዳቤ እያደረግህ እንድትሰጥ ይሁን። አንተም ያገርህን ሰው
ወታደርም ቢሆን አንድ ሳይቀር ቢጢስ አዘህ የቻልከውን ያህል በብዙ አስነስተህ አንተው ራስህ አሲይዘህ መጥተህ
ሎሜ ውስጥ ጠዴ ማርያም ድረስ እንድታመጣ ይሁን። ከዚያ ወዲህ እኔ ሄጄ አስመጣለሁ።
ኅዳር ፲፬ ቀን ፲፱፻ ዓመተ ምህረት አዲስ አበባ ከተማ ተፃፈ።
ይድረስ ከፊታውራሪ አብተማርም
ከታች ከድሬዳዋ የተነሣ የውሃ ማውጫ ቦምባ ብረት ባሩሲ በኩል ይምጣ ይህንኑ ለማንሣት እነደጃች
ውቤን ካዋሽ ማዶ ያለውን አገር ሁሉ አዝዣለሁና ምናልባት ከዚህ ቀደም የተበጀው መንገድ የተበላሸ እንዳለ ካዋሽ
ጀምሮ ሎሜ ጠዴ ማርያም ድረስ ያለውን ያንተን ግዛት መንገድ የተበላሸ የተበላሸውን እንድታበጅ ይሁን።
ኅዳር ፳ ቀን ፲፱፻ ዓ.ም አዲስ አበባ ከተማ ተፃፈ።
ይድረስ ከደጃዝማች ውቤ
የውሃ ቦምባ ብረት ከድሬዳዋ ተነስቶ በጨርጨር በኩል መጥቷል። ይህንኑ ብረት እግዛው ወደ ገብርኤል
አገር ተሰብስቦ ቆይቶ ካዋሽ ማዶ ያለው አገር ሁሉ አንስቶ ሎሜ ጠዴ ማርያም ድረስ ያምጣ ብዬ አዝዣለሁና
አንተም ያገርህን ሰው በጢስ አዘህ እግዛው ወልደ ገብርኤል አገር ድረስ ለታህሣሥ ማርያም አንተው ራስህ ሰውህን
ይዘህ ሄደህ የቦምባውን ብረት አስነስተህ ሎሜ ጠዴ ማርያም ድረስ እንዲመጣልኝ ይሁን። ነገር ግን ብረቱ ብዙ
ነው። በመጀመሪያ ጨርሳችሁ ሳታስነሱ የተረፋችሁ እንደሆነ ሁለተኛ ተመልሳችሁ የምታነሱ እናንተው ናችሁና
ጠንክራችሁ አንድ ጊዜ እንዲነሳ ማድረግ ነው። መንገዱም ከዚህ ቀደም የተበጀው ተበላሽቶ እንደሆነ ብረቱን
ለሚሸከመው ሰው እንዳያስቸግር የተበላሸውን መንገድ ማስበጃጀት ነው።
ኅዳር ፳፫ ቀን ፲፱፻ ዓመተ ምሕረት አዲስ አበባ ከተማ ተፃፈ።
ይድረስ ለፊታውራሪ ሀብተማርያም
ከሐረርጌ የመጣ የውሃ ማውጫ ቦምባ ብረት ጉጉ እግዛው ወልደ ገብርኤል አገር ገብቷል። ይህንኑ
ለማንሳት ካዋሽ ማዶ ያለውን ሰው ሁሉ አዝዣለሁና አንተም ካዋሽ ወዲያ ማዶ ያለውን አገርህን ካዋሽ ወዲህ ማዶ
ያለውንም አገርህን አድንግ ሳይቀር በጢስ አዘህ በቅሎ ጌኛም አህያም ያለው ከብቱን እየያዝ አንተ ዘንድ ጠንካራ
ሹም ጨምረህ ሰውን ጠቅሎ ይዞ ሄዶ ለታህሣሥ ማርያም ጉጉ እግዛው ወልደ ገብርኤል አገር በከብትም በሰውም
ሸክም አስነስቶ ሎሜ ጠዴ ማርያም ድረስ እንዲያመጣልኝ ይሁን። ያንተ ሰው የሚያነሳውም የቦምብ ብረት ቁጥሩ
ከወፍራም ዓይነት ሺህ ብረት። ከቀጭኑ ዓይነት ሺ ብረት ነውና ይኽንን አንድ ጊዜ ጨርሶ እንዲያመጣ
አድርግልኝ። የዚህ የቦምባ ብረት ነገር የምቸኩልበት ብርቱ ጉዳይ ነውና ይኽንን ያዘዝሁህን ሁለቱን ሺ ብረት ቶሎ
ሳታነሳ ቀርተህ ወደ ኋላ የቀረብኝ እንደሆነ አይሆንም።
ታህሣሥ ፯ ቀን ፲፱፻ ዓመተ ምሕረት አዲስ አበባ ከተማ ተጻፈ።

ምኒልክ ያሠሩት የቧንቧ ውሃ እምብዛም ሳይስፋፋ የኢጣሊያ ፋሽስት ኢትዮጵያን እስከያዘበት ዘመን ድረስ
ቆየ። በዚያን ዘመን የነበረው የቧንቧ ውሃ ላንዳንድ ምርጥ መኳንንቶች ቤቶች የገባ እንጂ አብዛኛው የአዲስ አበባ
ነዋሪ ሕዝብ ውሃ የሚቀዳው ከወንዝ ከምንጭና ከጉድጓድ ነበር።

ሕክምና
ከአጤ ምኒልክ በፊት በኢትዮጵያ ውስጥ የሕክምና ተግባር ተስፋፍቶ ነበር ባይባልም ተጀምሮ ነበር።
ዳግማዊ ምኒልክ በ1872 ዓ.ም ከኢጣሊያ ያስመጧቸው ዶክተር ራጋዛ ዶክተር ትራበርሲ ዶክተር ኒራዚኒ እና
ዶክተር አልፊዮ ለሐረርጌና ለሸዋ ተደልድለዋል። የሸዋዎቹም ሐኪሞች ልጥ ማረፊያ ከሚባለው አገር ላይ ነበሩ።
በ1889 ዓ.ም ዳግማዊ ምኒልክ በቤተ መንግሥቱ ውስጥ አንድ ፋርማሲና ክሊኒክ አቋቁመው ነበር።
በአድዋ ጦርነት ምክንያት ከሩሲያ የቀይ መስቀል ማኅበር የተላኩት ሐኪሞች በጄኔራል ሻሺዶቭ መሪነት በሐምሌ
ወር 18888 ዓ.ም አዲስ አበባ ገቡ። በዚህም የቀይ መስቀል ቡድን ውስጥ ሰባት ሐኪሞች 12 ነርሶችና አንድ
ፋርማሲስት ነበሩት። እነዚህ የቀይ መስቀል ማኅበር የሕክምና ቡድኖች አዲስ አበባ ውስጥ ሥራቸውን የጀመሩት
ካገራቸው ይዘው በመጡት ድንኳን ውስጥ ነበር። ሐኪሞቹ ሥራ የጀመሩት ሐምሌ 19 ቀን ነው።
ይህ የሩሲያ ቀይ መስቀል ማኅበር ሕክምና በሚሠራበት ጊዜ ምኒልክ በሥፍራው በመገኘት ያበረታቱ
ነበር። እሸቸሴፍ እንደፃፈው “….ኦፕራሲዮን በምናደርግበት ጊዜ ምኒልክ በኦፕራሲዮን ክፍል መገኘት
ይወዳሉ።….በዚያም ቆመው የኦፕራሲዮኑን ሥራ በሚመለከቱበት ጊዜ የበሽተኛውን እጅ ይይዛሉ። በኋላም
ኦፕራሲዮኑ አልቆ በሽተኛው እስቲነቃ ጠብቀው ሲነቃ እግዚአብሔር ይርዳህ እሱ ያድንህ ብለውት ይሄዳሉ።….”
ብሏል።
ምኒልክ እነኚህን ሐኪሞች አስጠርተው ለሕዝቡ በሚሰጡትም ሆነ በሚሸጡት መድኃኒት ሁሉ ላይ
መድኃኒቱ ለምን በሽታ እንደሚጠቅም በአማርኛ እየፃፉ በሚሸጥበት በየብልቃጡ እንዲለጠፉ አዘዟቸው።
የሚለጠፈውም የመድኃኒቱ ስም ብቻ ሳይሆን የመድኃኒቱ አጠቃቀም ወይም አደራረግ ጭምር ነበር። አብዛኛዎቹም
መግለጫ የተለጠፈባቸው መድኃኒቶ የጉንፋን የኮሶ የተቅማጥ የቂጥኝ መድኃኒቶች ብልቃጥ ላይ እንደነበሩ ደ
ካስትሮ ገልጾታል።
ከዚህም ሌላ ዳግማዊ ምኒልክ እነዚሁኑ የሩሲያ ቀይ መስቀል አባላትን አስጠተው “….በፈረንጅ አገር አለ
እንደምትሉት ያለ ለአገሬ ሕዝብ ማስተማሪያ የሚሆን በስዕል እየተሳላችሁ በአማርኛ እየፃፋችሁ አድርጉልኝ….”
አሏቸው። በዚሁ ትእዛዝ መሠረት ከቀይ መስቀሉ ጋር ተጨማሪ ሆኖ የመጣው ፔትሮሹሴቭ የጤና ጥበቃ
ማስትማሪያውን ድርሰት ጽፎ ከጨረሰ በኋላ ኢትዮጵያዊው አቶ በዛብህ ኤልያስ ተርጉመውት አንድ የሕክምና
መጽሔት ወጣ።
ይህ መጽሔት 22 ገጽ ያለው ሆኖ በአሥር ክፍሎች ተከፍሎ ስዕሎች ያሉበት ነበር። በመጽሔቱ ውስጥ
ካሉት ስዕሎች መሀል አንዱ የሰው አፅም ሲሆን ሌላዎቹ ግን ስለቁስል አስተሳሰርና ስለ ቁስለኛ አነሳስ ጉዳይ
የሚያሳይ ወይም የሚያስተምሩ ነበሩ። ስለጤና ጉዳይ የሚናገረው አንደኛው ክፍል ሞያሌን ማውጣትና ከወጣች
በእሳት

ማቃጠል ቢያንስ በሳምንት አንድ ጊዜም አካልን በሳሙናና በሙቅ ውሃ መታጠብ ሳሙና ባይኖር ልብስ

በእንዶድ ማጠብ የተኙበትን አልጋ ማጽዳት አንድ ቁስ ቆስሎ መድኃኒት ሲደረግ ቁስሉ ባንድ ጊዜ ካልዳነ
እየደጋገሙ እስቲድን ድረስ መድኃኒቱ ማድረግ እንደሚገባ ይመክራል።

በሁለተኛው ክፍል የተፃፈው ስለ ዓይን ሕመም ነው። ለዓይን ሕመም መምጫ ዋናው ነገር በአደፈ እጅ
አይንን መንካት ስለሆነ በተለይ ጭብጥ የያዘው ሰው በሽታውን ነክቶ ዓይኑን ቢነካ ዓይን ስለሚመርዝ እንዲህ
ዓይነቱ ነገር ሲያጋጥም በንጹህ መሀረብ ወይም እርጥብ ውሃ በነካው ንጹህ ጨርቅ ለአስራ አምስት ቀናት ያህል
አይንን መጥረግ ነው ይላል።
ሶስተኛው ክፍል ስለቅማልና መዘዟ ይናገራል። ቅማል የሚመጣው ጠጉርንና ልብስን ባለማጠብ ስለሆነ
በየቀኑ መታጠብና በርኬ የተባለውን መቀባት ጥሩ መሆን ይገልፃል።
አራተኛው ክፍል ስለቁስል ይናገራል። ቁስልን በንጹህ መያዝና ሁልጊዜ በንጹህ ውሃ እያጠቡ በንጹህ
ጨርቅ ማሠርና ምንም ነገር እንዳይነካው መጠባበቅ ዶፈር ጥሩ መድኃኒት ስለሆነ ቁስሉን እያጠዱ ዶፈር መነስነስ
እንደሚገባ ይናገራል። በተለይ ቁስሉ የሚደማ ከሆነ በወስሌ ሐር ወይም በነጭ ጠንካራ ክር መስፋት ይገባል።
ቁስሉ ከመስፋቱ በፊት ግን የመስፊያው መርፌና ክር መቀቀል እንዳለበት ይመክራል።
አምስተኛው ክፍል ስለ ኮሶ ይናገራል። ኮሶ የሚታየው ጥሬ ሥጋ በመብላት ቆሻሻ ውሃ በመጠጣት ነው። ኮሶ
መጠጣት ደግሞ መጥፎ ነገር ስለሆነ የተቀቀለ ሥጋ መብላትና የተፈላ ውሃ መጠጣት ጥሩ መሆኑን ይመክራል።
ስድስተኛው ክፍል ስለሆድ ሕመም ይገልጣል። ሆድ ሕመምን የሚያመጣው በርበሬ ስለሆነ አንድ ሰው
የሆድ ሕመም ካለበት በርበሬ ቀንሶ ይብላ። የፈላ ወተት ይጠጣ። መሬት ከመተኛት ይልቅ አልጋ ላይ መተኛቱ
ጥሩ መሆኑን ይናገራል። አልጋ የማገኝ ከሆነ ሆዱን ያመመው ሰው የተደለደለ ምንጣፍ አንጥፎ ቢተኛ ይበጃል
ይላል።
ሰባተኛው ክፍል ስለወባ ያስተምራል። ወባ የያዘው ሰው የወባ መድኃኒት ኪኒ ስላለ ኪኒን እንዲውጥ
ይመከራል። አዋዋጡንም ሲያስረዳ ጧት ግማሽ ግራም ማታ ደግሞ ግማሽ ግራም ሆኖ ከምግብ በኋላ በውሃ መውጥ
እንደሚያስፈልግም ይመክራል።
ስምንተኛው ክፍል ስለቂጥኝ ስለቂጥኝ ጠባይ የሚገልጽ ነው። የቂጥኝን ጠባይ ይገልጽና አንድ ገላው
የተሰነጠቀ ሰው ቂጥኝ ከያዘው ሰው ጋር ግንኙነት ቢያደርግ በግብረ ሥጋ ግንኙነት ብቻ ሣይሆን በዚህም
እንደሚጋባ ይገልጻል። የቂጥኝ መድኃኒትም እንጓኩም ገድራር ሪጂሪያ ኳሴኔሪ ነው ይላል። ይህም በዘመኑ የነበረ
መድሐኒት ነው።
ስለመድኃኒቱ አጠቃቀም ሲያስረዳ ይህን መድኃኒት ከእግር ጀምሮ መቀባት ነው ይላል ወር ሙሉ
እየደጋገሙ መቀባት እንደሚያስፈልግ ይገልጣል። መድኃኒቱን ከተቀቡ በኋላ በየአምስት ቀኑ በሙቅ ውሃና በሳሙና
ገላን መታጠብ ነው ይልና ለቁርጥማት ሕመሙ ደግሞ እንዲህ ከመድኃኒቱ አንዳንድ ጉንጭ ጧት ማታ መጠጣት
ነው ይላል። ከዚህ ሌላ ሐኪም ቅባት ኪኒን ሌላም መድኃኒት ሊያዝ እንደሚችል ይናገራል።
ዘጠነኛው ክፍል ስለስብራትና ውልቃት የሚናገር ነው። “የትከሻ ውልቃት ሲያጋጥም እጁን ወደላይ
አድርገህ ትከሻውን ቁልቁል ግፋና ከደረቱ ጋር አጣብቀህ በጨርቅ ጥብቅ አድርገህ እሰረው። ይህም እስራ ሶስት
ወይም አራት ቀናት ይቆይ” ይላል። ለጣት ውልቃትና ለስብራትም እንደዚሁ ይመከራል።
አሥረኛው ክፍል ስለጨብጥ የሚናገር ክፍል ነው። ጨብጥ የያዘው ብልት አሥራ አምስት ቀን ሙሉ
ቢልዛሙም ኩፓኤፍ የተባለውን መድኃኒት ስድስት ጠብታ እያደረጉ ማጠብ ከዚህ በኋላ በመጨረሻ ካሉ ጂየርማን

ጋኒኡም የተባለውን መድኃኒት መቀባት ነው ይልና የመጽሄቱ ሐተታ ያልቃል። ይህ መጽሔት ዛሬ በሶቭየት
ሕብረት ሌኒንግራድ ባለው ሳይንስ ሙዚየም ውስጥ ዘሩ ተቀምጧል።
አዲስ አበባ የገባው የቀይ መስቀል ማኅበር የሕክምና ቡድን አሥር ኢትዮጵያውያኖችን ስለሕክምና
ያስተርም ነበር። ከነዚህም ከአሥሩ አምስቱ ወደ ሩስያ ሄደው እንዲማሩ ተደጓል። ወደ ሩሲያ ለሕክምና ትምህርት
የሄዱት ዳኜ ቸርነት ግዛው ጋሻው ወልደ መስቀልና ሰሙ ወልደ መስቀል የሚባሉት ናቸው። የአንዱም ስም ግን
ለጊዜው አልታወቀም። እነኚም ሰዎች ወደሩስያ ሄደው በሳን ፔትስበርግ ሚሊተሪ አካዳሚ ውስጥ ተምረው በ1893
ዓ.ም ወደ ኢትዮጵያ ተመልሰዋል።
ይህ የሕክምና ቡድን ዓመት ያህል ከሠራ በኋላ ወደ አገሩ እንዲመለስ ሲደረግ በምትካቸው ሶስት
ዶክተሮች ሁለት የሐኪም ረዳቶችና አንድ ፋርማሲስት መጥተዋል።
የሩሲያውኖች በኢትዮጵያ መግባትና መንሰራፋት ያሳሰበው የፈረንሣይ መንግሥት በ1889 ዓ.ም ዶክተር
ሩሳው ፈረንሣዮችን እንዲያክሙ በሚል ሰበብ ወደ ኢትዮጵያ ላካቸው። በቀጠለው ዓመት በዶክተር ውርዝ
የሚመሩ ከፓሪስ የሕክምና ፋክልቲ የተውጣጡ ቡድኖች ፈንጣጣን ለመክተብ በሚል ሰበብ አዲስ አበባ ገቡ። ስለ
ፈንጣጣ አደገኛነትና ዓይን ማጥፋትም እያስተማሩ ሕዝቡ እንዲከተብ ይናገሩ ጀመር።
ዳግማዊ አጤ ምኒልክም የፈንጣጣውን ክትባት በፈረንሣዮቹ እጅ ከተከተቡ በኋላ አርባ መኳንንትም
ተከተቡ። ፈረንሣዮቹ በዳግማዊ አጤ ምኒልክ ዘንድ ታማኝ ሆነው ለመገኘትና ወዳጅነትን ለመፍጠር ብለው
ፈንጣጣ ዳግመኛ በምትይዝበት ጊዜ ዓይን ታጠፋለች በማለት ምኒልክ ሰብከው ከተቡዋቸው። ይህ አጭበርባሪ
ውርዝ የተባለው ፈረንሣዊ ሐኪም ስለዚያን ጊዜው ሁኔታ ሲገልጽ “….በአምስተኛው ቀን ወሬ ጠየቅሁ። ምንም
እንደሌለ ሰማሁ። ምልክት ያሳያል ያልኩትም እንደሌለ ነገረኝ። በዚህ አነጋገር እኔን ደስ ይበለኝ እንጂ ሥራው
ሁሉ ሀሰት ነበር።….እውነቱን ለመናገር ስለአቀማሙም ሆነ ስለአደራረጉ ምንም አልተማርኩም። ግን በመላ ምት
የተሠራው ሥራ ውጤቱ ጥሩ ሆነልኝ። በምንኒልክ አይን ተወደድሁ። ከዚያን ጊዜ ጀምሮ የክትባቱን ሥራ
እንድገፋበት ታዘዝኩ….” ብሏል። ውርዝ የሚያውቀው የከብት ሐኪምነት የደስታ ወይም የሾኬ በሽታ ክትባንት
ነው። ታላላቅ መንግሥታት በሚያደርጉት የፖለቲካ ሽሚያ በታናናሽ አገሮች ላይ ምን ያህል በደል እንደሚፈጽሙ
ይህ አንዱ ማስረጃ ነው።
ይኸው የፈንጣጣ በሽታ ጉዳይ ምኒልክን ስላሳሰባቸው ሚያዝያ 24 ቀን 1890 ዓ.ም አዋጅ አናገሩ።
አዋጁም “….በዚህ በአዲስ አበባ ከተማ ውስጥ የፈንጣጣን በሽታ የሚያጠፋ ስለተገኘ ማንኛውም ሰው ለጊዮርጊስ
ዋዜማ ዕለት ዶክተር ውርዝ ቤት እየሄደ እንዲታከም። ፈንጣጣው ይዟችሁ ከሆነ ግን አትሂዱ” የሚል ነበር።
ሰለዚህ ጉዳይ ውርዝ እንደፃፈው “….ይህ አዋጅ በገበያ ቦታ ተነበበ። አዋጁ በተነበበ ማግሥትም መቶ የሚሆኑ
ወንዶች ሴቶች ልጆች ሁሉ ሊከተቡ ወጡ።….ሰውም ስለበዛ በራፌ ላይ ዘብ አቆምሁ።….የሶስት የአራት
የአምስትና የስድስት ቀናት ጉዞ እየተጓዙ ከሠፈራቸው አዲስ አበባ ድረስ ይመጡ ጀመር። ተራ ደርሷቸው
እስኪከተቡም በቤቴ አካባቢ ሠፈር አርገው ይከርማሉ።….ከየካቲት ወር እስከ ነሐሴ ድረስም 20.700 ሰዎች አዲስ
አበባ ከተማ ውስጥ ከተብን። ከዚህ በኋላ በዝናቡ ምክንያት ክትባቱን አቆምን።….” ብሏል።
በ1893 ዓ.ም ኢጣሊያኖች አዲስ አበባ ከተማ ውስጥ ባለው ለጋሲዮናቸው አንድ ክሊኒክ ከፈቱ።
የክሊኒኩም ኃላፊ ዶክተር በሪየሌ ይባል ነበር። ከመስከረም ወር 1894 ዓ.ም ጀምሮ እስከ ሚያዝያ ወር 1903
ዓ.ም ድረስ 59.695 ሰዎች አከመው 6000 ሰዎችን የፈንጣጣ ክትባት ከተቡ። ይኽ የክትባት ነገር እያሳሰበ

ስለሄደና ውጤቱም መልካም ስለሆነ ዳግማዊ አጤ ምኒልክ አንኮበር የነበረውን የልጅ ልጃቸውን ኢያሱን ዶክተር ደ
ካስትሮ በ1893 ዓ.ም እንዲከትበው አደረጉ።
ሶስት መንግሥታት ማለት ሩሲያ ፈረንሣይና ኢጣሊያ በሕክምና ሰበብ ኢትዮጵያ ውስጥ ከሕዝቡና
ከንጉሡ ወዳጅነት ሲፈጥሩ ትመለከት የነበረችው እንግሊዝ ሌሎች እንዳደረጉት ሁሉ ዶክተር ዊክማን የሚባሉትን
ሰው በለጋሲዮንዋ ውስጥ የሕክምና ኃላፊ አድርጋ ሾመች። እንግሊዞች እንደሌሎቹ መንግሥታት ሐኪሞች
በፈንጣጣ በሽታ ክትባት ጨረታ አልገቡም። የኢትዮጵያን ሕዝብ የሚያጠቃውን ሌላ በሽታ ፈልገው ኮሶ መሆኑን
ስያውቁት ብዚያ ገቡ። ዊክማን እንደገለፀው ባመት ለአምስት ሺ ሰዎች የኮሶ መድኃኒት ይሰጡ ነበር። የሁሉም
ሕክምና የፖለቲካ ሰበብ ስለነበረው መድኃኒት የሚሰጠው በነፃ ነበር።
ደቸሰን ፈረን የተባለ የሕክምና ቡድን ገባ። ይህም ቡድን ከ1893 ዓ.ም እስከ 1895 ዓ.ም ድረስ
በዶክተር ጉፈን እየተመራ ብዙ ሰዎችን አከመ። ከእነኚህም ከታከሙት ሰዎች መሀል አንደኛይቱ የእቴጌ ጣይቱ
እናት ወይዘሮ የውብዳር ናቸው።
እንዲህ የመሰለው ጉዳይ ከተካሄደ በኋላ ኢትዮጵያ ውስጥ የሚኖሩ የውጭ አገር ሰዎች ሁሉ ሐኪሞች ነን
ይሉ ጀመር። ከእነኚህም አንዱ ባላምባራስ ጊዮርጊስ ናቸው። ባላምባራስ ጊዮርጊስ አዲስ አበባ የኖሩ ግሪካዊ ሲሆኑ
ሐኪምነትንም ፋርማሲነትንም ደርበው ያዙ። በአዲስ አበባ ከተማ ውስጥ ሱቅ ያላቸው ፈረንሣዮችና ሕንዶች ሁሉ
ሱቃቸውን የተለያዩ መድኃኒቶች መሸጫ ቤት አደረጉት። በብዛት በአረቦች ሱቅ የሚገኘው ደግሞ ግሪ ሜርኩሪ
ሶልፌት የሚባለው መድኃኒት ነበር። ይህም ለቂጥኝ በሽታ ፍቱን መድኃኒት ስለነበረ ነው።
ይህን በመሰለው ብጥብጥ መሀለ የመጀመሪያው ኢትዮጵያዊ ሀኪም ዶክተር ወርቅነህ ሥራ ጀመሩ።
ዶክተር ወርቅነህ የእንግሊዝ ጦር መቅደላ ላይ ቴዎድሮስን አሸንፎ አንዳንድ ኢትዮጵያውያንን ወዳገሩ ሲወስድ
የተወሰዱ ሰው ናቸው። ከመቅደላ ሲወስዷቸው የሶስት ዓመት ልጅ ነበሩ። ከዚያም ወደ ሕንድ ተወስደው ቻርልስ
ቻምበሊንና ኮሎኔል ማርቲን እየረዱ አስተማሩዋቸው። ስማቸውም በመጀመሪ ወሳጆቻቸው አንድንድ ስም ቻርልስ
ማርቲን ተብለው ነበር። ዶክተር ወርቅነህ ላሆር ሜዲካል ኮሌጅ ገብተው ትምህርታቸውን ካጠናቀቁ በኋላ በ1874
ዓ.ም ተመረቁ። ከዚያም ሕንድ አገር ካለው የእንግሊዝ የሕክምና ሥራ ረዳት ቀዳጅ ተብለው ተሾሙ።
ትምህርታቸውን ለመቀጠል ወደ እስኮትላንድ ሄደው በ1882 ዓ.ም ተመርቀው ወጡ።
ወርቅነህ ትምህርታቸውን ከፈፀሙ በኋላ ወደ በርማ ሄዱ። እዚያም ዲስትሪክት ሜዲካል ኦፊሰር ኤንድ
ሲቪል ሰርጀን ተብለው ተሾሙ። ወርቅነህ ምንም ይሁን ምን ትውልድ አገራቸውን ኢትዮጵያን አልረሱም።
በ1888 ዓ.ም ኢጣሊያ ኢትዮጵያን ለመውረር መነሳቷን ሰሙ። ወዲያውኑ ተነስተው ጉዞአቸውን ወደ አዲስ አበባ
ጀመሩ። አዲስ አበባም እንደደረሱ ከምኒልክ ዘንድ ቀርበው አማርኛ አያውቁም ነበርና በአስተርጓሚ ተነጋገሩ።
ሐኪም ወርቅነህ አዲስ አበባ ውስጥ ከመሀል ከተማ ድንኳናቸውን ተክለው ሕዝቡን በነፃ ያክሙ ጀመር። ወርቅነህ
ይሰቃዩ ጀመር። ፈረንሣዮችና ሩሲያኖች ከባድ ተቃውሞ አነሱባቸው። የእንግሊዝ ሰላይ ነው እያሉም ያስወሩባቸው
ጀመር።

ሆስፒታል
የሆስፒታል ሥራ የተጀመረው መጋቢት 7 ቀን 1890 ዓ.ም ነው። በመጀመሪያው ዓመትም ዛሬ ዳግማዊ
ምኒልክ ሆስፒታል ከሚባለው ውስጥ 8.378 ሕመምተኞች ታክመዋል። ከነዚህ ውስጥ 153 ሰዎች ኦፕራሲዮን

ተደርገዋል። 3.602 ሰዎች ከሆስፒታሉ መድኃኒት ተቀብለዋል። በ1891 ዓ.ም ደግሞ 12009 ሰዎች ታክመዋል።
ይህም የወታደሮችን ሕክምና ሳይጨምር ነው። ከዶክተሮቹ አንዱ ዶክተር ብሮብጼን ለወታደር ሕክምና
ተደልድለው ስለነበር ከጥቅምት ወር 1891 ዓ.ም ጀምረው እስከ መጋቢት ወር ድረስ 11.653 ወታደሮችን
አክመዋል። ከዚህ ውስጥም 45 ከፍተኛና 134 አነስተኛ ኦፕራሲዮኖች አድርገዋል።
በ1890 ዓ.ም የተጀመረው የሆስፒታሉ ሥራ በ1891 ዓ.ም በሐምሌ ወር የውጭ በሽተኞች መቀበያ
ክሊኒክና የኦፕራሲዮን ክፍሉ ሥራ ተጠናቀቀ። በ1896 ዓ.ም የፋርማሲውና የመጋዘኑ ሥራ አለቀ።
በሩሲያውያን ቀይ መስቀል ማኅበር ተቋቁሞ ሥራ የጀመረው ሐኪም ቤት ለአሥር ዓመታት ያህል ካገለገለ
በኋላ በ1898 ዓ.ም ተዘጋ። የተዘጋበትም ምክንያት ሐኪም ቤቱ ገንዘብ እያስከፈለ ያክም ስለነበረ ካገኘው ገቢ
ቀረጥ እንዲከፍል ስለተጠየቀ ነው። ማዳም ዳበርት እንደፃፉት “….በአዲስ አበባ ከተማ ያለው የሩሲያ አምባሳደር
ጄኔራል ሊሸን ወደ መንግሥቱ ከተማ ወደ ሳን ፔተርስበርግ ስድስት ሺ ሩብል ቀረት እንዲከፍል መጠየቁን
በቴሌግራም አስታወቀ። ካገሩ መንግሥትም ሆስፒታሉን ዝጋ እንጂ እንዳትከፍል የሚል መልስ ስለደረሰው
ሆስፒታሉ ተዘጋ….” ብለዋል።
ምንም እንኳን በሐረር አንድ መጠነኛ ሆስፒታል ቢኖርም አዲስ አበባ ግን የቀበናው ሆስፒታል ከተዘጋ
በኋላ ያለ ሆስፒታል ቀረች። ይህን ሁኔታ የተመለከቱት ዳግማዊ አጤ ምኒልክም ሆስፒታል ለማቋቋም
ያሚያስችላቸውን እርዳታ ጠየቁ።
ይድረስ ከከበሩ ታላቁ ወዳጃችን ዳግማዊ ኒኮላዎስ ቄሣር።
የመስኮብ ንጉሠ ነገሥት
ሰላም ለርስዎ ይሁን። ክቡር ወዳጃችን ሆይ።
….በኅዘናችሁና በርህራሄያችሁ ብዛት ስለኛ ስለወዳጆቻችሁ ርዳታ መድኃኒቱን ጭምር ያመጡልን
ሐኪሞች ሐሳብዎን አይተው መልካም አድርገው ረድተው ነበረ። ነገር ግን ጊዜያቸውን አድርሰው ወደ አገራቸው
ተመልሰው ከሔዱ በኋላ ሰዋችን መድሐኒቱን ለምዶ ሕመምተኛው ሲበዛ ሐኪም የሚያንስ ቢሆን ወደእርሶ
ለማስታወቅ የጻፍንሎትን ወረቀት ማቆየታችን ከዚያም ነገሩ እስቲረጋጋ ለመንግሥትዎም ሰላምና ጤና እረፍት
እንዲሰጥልን ብለን እግዚአብሔርን ስንለምን ቆየን።
ደግሞም እስካሁን አንዱ ሐኪም ሲረዳን ቆየ። አሁን ደግሞ ያለው አንዱ ሐኪም ወደ አገሩ ተመልሶ
ሔደ። እንኳን ይህ ታላቁ ጉዳይ ትንሹም ጉዳይ ቢሆን የተለመደ ሲቀር እጅግ አድርጐ ያሳዝናል። እኛም እርስዎን
በመታመናችን እርዳታዎና ምክሮ አይቀርብንም ስንል ተስፋ አለን። አሁንም ምክርዎንና ገንዘብዎን ሳይነፍጉን
ከተጀመረ እስካሁን ድረስ በእርስዎ እርዳታ ብዙ ሰው ተፈወሰልን። የሩሲያንም መንግሥት እስካሁን ለኛ ብሎ ብዙ
መድከሙን አውቀን በልባችን አልተውነውም።
ደግሞም ሐኪሞች ወደዚህ ሊመጡልን የማይመች የሆነ እንደሆነ ሁልጊዜ እርስዎን ከማሳሰብ የመንግሥት
የመድኃኒት ቤት ጐስቢታል ለማበጀት የመድኃኒቱንም መሣሪያና የጐስፒታሉን አደራረግ ምክሩን አይነፍጉንም
ስንል ተስፋ አለን። አሁንም ቢሆን ከእርስዎ እንዳይቀርብን እናውቃለን። ነገር ግን በሐኪሞቹ መቅረት ለኛ ረዳት
በለው የላኩልንን መድኃኒት እዚህ ያሉት መልክተኞችዎ ወደ ሥፍራቸው ቢወስዱት በእውነት ሰዎችም በነገሩ

አዘኑበት። እኛም ለእርስዎ በውነት በንጹህ ልብ ወዳጃችን ለሆኑ ይህን ሁሉ ለማስታወስ ጻፍንልዎ። ቢመችዎ
እንደቀድሞ ቸርነትዎ ይፈፅሙልኛል።
ደግሞም በአገራችን ብዙ ሐኪም እያለ በከተማችሁ ከትልቁ እስከ ትንሹ አንዳንድ የመንግሥት ጐስቢታል
ይቆማል ሲባል እንሰማለን። እኛም የምናፈቅረውና የምናምነው የእናንተን ረዳትነት ነውና ይህንን የጻፍንሎን ቃል
እንዲቀበሉን ተስፋ አለን። ደግሞም ከሁሉም ነገር እምነት ይበልጣል። ለኛም ለኢትዮጵያ ወገናችን ያለሩሲያ
መንግሥት ይህን ያህል ውለታ ርዳታና ቸርነት የዋለልን የለም። ከተጀመረ እስካሁን ያደረጉልን ሁሉ ለእርስዎ
ትንሽ ቢሆን ለኛ እስከ ልጅ ልጅ የሚያልፍና ምሥ ጋናና ውለታችን ነው። ይሄውም ወደፊት እንዲሆንልን ብለን
የምናስታውቅም ጉዳያችን እንደዚሁ እስከ ልጅ ልጃችን ለብዙ ጊዜ መታሰቢያ የሚሆን ነው። አሆንም ቢሆን
ለኢትዮጵያ መንግሥት ያለ እናንተ ሌላ ረዳት የለንም ብለን ለዚህ ለጐስፖታል እርዳታ የሚያስፈልገንን
ማስታወቃችን ነው። ይህንንም ሆስፒታል ለማቆም በኛ አገር የሚገኘውን ብረት እንጨት ድንጋይም የሰውም
ጉልበት ቢሆን አይቸግረንም። የሚችግረን ግን የሆስፒታሉ ቤት ራሱን እስኪችል ጐስፒታል የሚያስፈልገውን
መሣሪያና መድኃኒት ነው። ድግሞ ፈቃድዎ ቢሆን ቀድሞ መጥተው ከተመለሱት ሐኪሞች ጋራ መድኃኒት
ሊቀምም መጥቶ የነበረው ፈርምሲፍት ሊኪያኖፍ የሚባል ሁለት ረዳቶች ጨምሮ ቢመልጣልን እንወዳለን።
ይህንንም ማለታችን እዚህ መጥቶ ሳለ ቋንቋችንን ጥቂት ለምዶ ባህሪውም ከሰዎች ተስማምቶልን
በመልካም ረድቶን ነበርና ስለዚህ ነው። ይልቁንም እሱ ይምጣልን ማለታችን በእናንተ በወዳጆቻችን እርዳታ
ለመሥራት ባሰብነው ሆስፒታል የሚያስፈልገውን መሣሪያና መድኃኒት የእርስዎ ፈቃድዎ ኖሆ ከተጠየቀ ባየበት
ሁሉ እሱ ያመለክታል ብለን ነው። እሱም የሆስፒታሉን መሥሪያና የመድኃኒቱን አደራረግ ለኛ ሰዎች ካስለመደልን
በኋላ ተመልሶ ይሄዳል።….
የካቲት ፳፱ ቀን ፲፰፻፺፱ ዓ.ም አዲስ አበባ
ምኒልክ

ይህን የእርዳታ

ጥያቄ

ካቀረቡ በኋላ

እርዳታ

ማግኘት

ያለማግኘታቸውን

አላወቅሁም።

ሰለሆስፒታሉ መከፈት ዶክተር መረብ እንደጻፈው “….ሩሲያውያኖቹ ዘግተውት የሔዱት ሆስፒታል እንደገና
በመንግሥት ወጪ በሚገባ ተሠርቶ ዳግማዊ ምኒልክ ሆስፒታል ተባለ።….” በማለት ሆስፒታሉ በ፲፱፻፩ ዓ/ም
መከፈቱን ይገልጻል። የዚህ ሆስፒታል የመጀመሪያው ሐኪምም ዶክተር ቪታሊን ነበሩ። እንደ መረብ አጻጻፍ
“….ሆስፒታሉ ዘመናዊ የሆኑ ነርሶች ያሉበት ነበር። በየቀኑም እስከ አስር በሽተኞች ድረስ ያክማል። መድኃኒትም
የሚሰጠው በነፃ ነበር።….”

የመድኃኒት መሸጫ ሱቆች (ፋርማሲ)
በአዲስ አበባ ከተማ የመጀመሪያው የመድኃኒት መሸጫ ሱቅ (ፋርማሲ) ሕዳር 22 ቀን 1904 ዓ.ም
ተከፈተ። ስሙም ፋርማሲያ ላጆርጂያ ነበር። ይህን ፋርማሲ የከፈተው ዶክተር መረብ ነበር። ስሙንም የሰየመው
በእናት አገሩ በሶቭየት በጆርጅያ ስም ነበር። ፋርማሲው ራስ መኰንን ጐዳና ላይ ሲሆን ቤቱ ያለበትን መሬት
የተከራየው ገራሲሞስ ከሚባል ግሪካዊ ነበር።
በዳግማዊ አጤ ምኒልክ ዘመነ መንግሥት የተለየ ጤና ጥበቃ ሚኒስቴር ባይኖርም ሚኒስትሮችን ለማቋቋም
በወጣው የአገር አገዛዝ ሚኒስቴር ደንብ ውስጥ በ፬ኛው አንቀጽ “….ከጤና ሚኒስቴር ጋር ተስማምተው የሰው ጤና
ይጠብቃሉ” ይላል። በዚያ ዘመን የጤና ሚኒስቴር ደንቡ ወጣለት እንጂ የተለየ ሚኒስትር አልተሾመለትም ነበር።

ቦታውን ግን ነጋድራስ ኃይለ ጊዮርጊስ በተደራቢነት ይዘው ይመሩት ነበር። ለማስረጃ ያህልም በ1904 ዓ.ም
የወጣው የፈንጣጣ ክትባት አዋጅ እንዲህ ይላል።

ምክር
አሁን በከተማው ፈንጣጣ ገብታ ሰውን ሁሉ እንደምትፈጅ ታያላችሁ። ይኸችንም ክፉ በሽታ ካገር
ለማጥፋት በከተማ ያለው ሰው አዋቂውም ልጁም ከከብት ሐኪም ዘንድ ወይም ከሆስፒታል እየሄደ የከተብ።
ለመከተብም ዋጋ አያስፈልግም። ጊዜም አያስፈታ። ካምስት ደቂቃም ይበልጥ አይቆይ። አሁንም
ለራሳችሁና ለልጆቻችሁ የምታስቡ ሰዎች ሁሉ። ሳታስከትቡ ቀርታችሁ ሰው ቢሞትባችሁ በስንፍናችሁ መሆኑን
እወቁት።
መጋቢት ፪ ቀን ፲፱፻፬ ዓመተ ምሕረት አዲስ አበባ ከተማ ተጻፈ።
ነጋድራስና ኃይለ ጊዮርጊስ
የንግድን የውጭ ጉዳይ ሚኒስቴር።
በ1905 ዓ.ም ደግሞ የዚህ የጤና ሚኒስቴር ሥር ለርሻና መሥሪያ ሚኒስቴር የተሰጠ ይመስላል። በዘመኑ
የርሻና የመሥሪያ ሚኒስትር የነበሩት ስለፈንጣጣ ቀጥሎ ያለውን አውጀዋል።
የኢትዮጵያ መንግሥት
የርሻና የመሥሪያ ሚኒስቴር

ስለፈንጣጣ ምክር።
ፈንጣጣ ለሚከተብ ሰው ሁሉ ጉለሌ በከብት ሐኪሞች ዘንድ አዲስ መድኃኒት አለ ብለን ከዚህ ቀደም
አታውቀን ነበረ። ነገር ግን ብዙ ማስከተቡን እየተወ ዛሬ በየስፍራው ፈንጣጣ ገብቶ ብዙ ሰዎች ሞቱ።
አሁንም ፈንጣጣ ያልወጣለት ሰው ሁሉ ወደ ከብት ሐኪሞች እየሄደ ይከተብ። አስቀድሞ በወረራ
ካልያዘው ይከላከልለታል። በወረራ ከያዘው በኋላ ግን ቢከተብም አይከላከልለትም። ስለዚህ በጐረቤትና በቤቱ
ሳይገባ በቶሎ መከተብ ነው። ደግሞ በድንገት በጐረቤትና በቤት ገብቶ አንድ ሰው ቢታመም የቀሩትን ሰዎች
ሳይወራቸው በቶሎ እየወሰዱ ማስከተብ ነው።
ተከትቦም ፈንጣጣው በወጣ ጊዜ እንደ ሀገራችን ፈንጣጣ አካል ያጐድላል። መልክ ያበላሻል ተብሎ
አይጠረጠርም። ጥላም የለውም። ይህን ብቡ ይህን አትብሉ አይባልም። ስራም አያስፈታ።
ሕፃናት በተወለዱ በሁለት ወር ሊከተቡ ይችላሉ። ይህም እስከ አሥራ አምስት ዓመት ይጠብቃቸዋል።
ደግሞ ባሥራ አምስት ዓመታቸው ሁለተኛ ተከትበው እስከ እድሜ ልካቸው ይበቃቸዋል።
ይህን ምክር ካስታወቅናችሁ በኋላ ሳታስከትቡ ብትቀሩ ፈንጣጣ መጥቶ ልጆቻችሁን በገደለባችሁ ጊዜ
ትልቅ ጠጠት ይሆንባችኋል።

፲፱፻፭ ታህሳስ ፫ አዲስ አበባ።
ፈንጣጣ ለመጀመሪያ ጊዜ የተገኘው ከኢትዮጵያ መሆኑን ያውቃሉ?
ምኒልክ ስለ ሕክምና ጤና ጥበቃ የተሻለ አስተያየት ነበራቸው። የኢትዮጵያ ሕዝብ ጉድጓድ ቆፍሮ ሽንት
ቤት ማዘጋጀት ባለመደበት ዘመን ምኒልክ ማንኛውንም ሰው የሽንት ቤት ጉድጓድ እየቆፈረ እንዲፀዳዳ በ1898
ዓ.ም ጥቅምት 25 ቀን በአዋጅ አስጠንቅቀዋል። የአዋጁም መጨረሻ አረፍተ ነገር “….ሳትቆፍር እዳሪ ተቀምጠህ
ክፉ በሽታ የተገኘብህ መቀጫህን ለደሞዝተኛ አደርገዋለሁ” የሚል ነበር። ለደሞዝተኛ የሚለው ቃል በዘመኑ
የተቋቋመው ጤና ተቆጣጣሪ ዘበኞች ሰለነገሩ መቀጫው ለነሱ ደሞዝ ይሆናል ማለታቸው ነው።
ምኒልክ ስለ ሕክምና ምንም በማያውቁ መኳንንቶቻቸው ዘንድ እሳቸው እንደ አዋቂ ሐኪም ሆነው
ይታሰቡ ነበር። ራሳቸውም ቢሆኑ በሐኪም ላይ ታላቅ እምነትና አድናቆት የነበራቸው ሰው ነበሩ። ለማንኛውም
ሕመም ሆነ አደጋ “ሐኪም ጥሩ” የሚሉ ነበሩ። ጥቂት ደብዳቤዎቻቸውን እንመልከት።
ይድረስ ከቢትወደድ ኢልግ
የራስ ሚካኤል አሽከር በቀድሞ ከደጋ ግንድ ስናነሳ ሳንቃ ከሆዱ ላይ ወድቆበት በብርቱ ታሞ ሊሞት
ነው። አሁንም የኢጣሊያ ሐኪም መጥቶ ሁለት ሶስት ቀን አይቶት ቢመለስ እወዳለሁና ነገ ነግረኸው መጥቶ
እንዲያየው ይሁን።
ሚያዝያ ፪ ቀን አዲስ ዓለም ከተማ ተፃፈ በ፲፰፻፺፬ ዓ.ም
ይድረስ ከማጆር ቺኮዲኮላ
ዘለቀን ወደ አዲስ ዓለም ልኬው ሲሔድ ከከብት ወድቆ ታሟል። ወዳንተ እንዳይመጣ የማይችል ሆነ
አሉ። የተኛበትም አዲስ ዓለም ከኔ ቤት ጓዳ ነው። አሁንም ሐኪሙ እየሔደ እንዲያየው ይሁን።
ጥቅምት ፱ ቀን ገነት ከተማ ተጻፈ በ፲፰፻፺፭ ዓ.ም
ይድረስ ከደጃዝማች ሉልሰገድ
የበሽታህን ነገር በጐ ነኝ ብለህ ብትልክብኝ ደስ አለኝ።….ንዳድ ለታመመ ሰው ከሆዱ የማስወጣበት
መድኃኒት ያልከውን ለዚህማ መድኃኒቱ ኪኒን ነው። ዛሬ እኛ ዘንድ ኪኒን አይገኝልህም። የሚገኝ ወደ ሐረርጌ
ነውና እዚያ ልከህ አስጠይቀህ የሚገዛ ኪኒን የተገኘ እንደሆነ እንድታስታውቀኝ ይሁን።
ጥቅምት ፲፮ ቀን ፲፰፻፺፰ ዓ.ም አዲስ አበባ ተጻፈ።
ይድረስ ከራስ ሚካኤል
የወይዘሮ ተዋበችን ሕመም ነገር ለገብረ ሕይወት የላከውን ደብዳቤ አየሁት። እሱም በቃል ነገረኝ።
አሁንም ሕመምዋ ሪህ እንደሆነ መድኃኒት አደራረጉን ለገብረ ሕይወት አሳይቼ ሰድጄዋለሁ። ደግሞም ከሁሉ በፊት
ይልቅ ሐኪሞች ቢያዩዋት ይሻላል። ኢያሱ እንኳ ያንጊዜም ታሞ ሳለ አይናገር እህል ውሃ አይቀምስ የነበረ ተስፋ
እስክንቆርጥ ድረስ ከሞት የደረሰ ምንም ፈቃዱ የእግዚአብሔር ቢሆን በሐኪሙ ምክንያት ዳነ።

ግንቦት ፲፬ ቀን ፲፰፻፺፰ ዓ.ም አዲስ አበባ ተጻፈ።
ይድረስ ከራስ ወልዴ
የሕመምህን ነገር የላከውን ወረቀት አየሁት። ነገር ግን መድኃኒት የሚያውቅ ወጌሻ አግኝቼ መድሐኒት
ጀምሬአለሁና ከሐኪም መጥቼ በሰንጢ አልተለተልም ብለህ የላክብኝ እንደዚህ ያለ ቃል መላክህ ይሄ ሞያ ሆኖ
ነውን። እኔስ ለዘለዓለም በሽተኛ ሆነህ ከመቅረት ምንም ቢሆን ሳላቀድድህ አልቀርም። አለዚያ ስለት ከፈራህ ደብረ
ሊባኖስ ሔደህ መቀመጥ ነው።
ጥር ፳፮ ቀን አዲስ አበባ ከተማ ተጻፈ በ፲፰፻፺፱ ዓ.ም ።
ይድረስ ከደጃዝማች አባተ
የእህል ወጥ እንዳትበላ ከዚህ ቀደም ሐኪሞች ከልክለውሃል። አሁንም የእህል ወጥ መብላትህ ቀርቶ አሳ
እንድትበላ ይሁን።
መጋቢት ፰ ቀን ፲፰፻፺፱ ዓ.ም አዲስ አበባ ተጻፈ።
ይድረስ ከራስ ወልዴ
የሕመምክን ነገር በጐ ነኝ ብለህ ብትልክብኝ ደስ አለኝ። ነገር ግን ሐኪሞች ይዩህ ብልህ ይሄ ነገር
የማይሆን ሆነ። ደግሞስ የሞቱት ሰዎች ሁሉ እየተረሱ ቀርተው የለምን። አንተስ በገዛ እጅህ ልሙት ካልክ ምን
ያደርጋል። የእርያ ሽንት መድኃኒት ነው ብለውኛል ይገኝ እንደሆነ ብለህ ላክብኝ። ይልቅ በዚያው በአንተ በኩል
ከቆላው አገር መፈለግ ነው እንጂ ወደዚህማ የት ይገኛል።
ሰኔ ፳፯ ቀን በአዲስ አበባ ከተማ ተጻፈ በ፲፰፻፺፱ ዓ.ም
ይድረስ ከወይዘሮ አሰለፈች
ለደጃች ይልማ የሳል መድኃኒት ብለሽ የላክሺብኝን ይሄው ሰድጃለሁ። ከዚህ መድኃኒት በጥርኝ ለክቶ
በጥሩ ውሃ ከሱካር ጋራ አፍልቶ በሻሽ አጣርቶ በጣም ሳይበርድ ጧትም ቀን ማታም ቢሆን በትንሽ ኩባያ ወይም
ብቻይ ፍንጃል መጠጣት ነው።
ደግሞ አንዱ ዓይነት አደራረግ እንዲህ ነው። በላስታ ቅቤ ከዚህ ከመድኃኒቱ አንድ ጭብጥ ጨምሮ ውሃ
ሳይገባበት በቅቤ ብቻ አንጨቅጭቆ አሳድሮ ማለዳ አቅልጦ በመጭመቂያ ጨምቆ ቅቤ እንደሚጠጣ ሁሉ ጧት
ጧት በትንሽ ኩባያ ወይም በትልቅ በቻይ ፍንጃል መጠጣት ነው። ሳሉ እስቲለቅ ድረስ። ደግሞም ቅቤው
እንዳሰለች አንድ ቀን በውሃና በሱኳር የተፈላውን ደግሞ አንድ ቀን በቅቤው ብቻ የተጨቀጨቀውን መጠጣጥ
ነው። ሕመሙስ መደበቁ ለምንድነው። አስቀድሞ ለኛ ማስታወቅ ነበር እንጂ። አሁንም እግዚአብሔር በቀላሉ
ያድርግለት።
መስከረም ፱ ቀን ፲፱፻ ዓ.ም
ይድረስ ከራስ ወልዴ

ደብዳቤህም ደረሰልኝ። መድኃኒት ይምጣልኝ ያልከውን ይሄው ሰድጄልሃለሁ። አደራረጉም ለዳኜ
ጽፈንለታል። እሱ ያውቀዋል። ደግሞ እግዚአብሔር በቀላሉ ያድርግልህ።
መስከረም ፲፰ ቀን ፲፱፻ ዓ.ም ተጻፈ።
ይድረስ ከዋግሹም ከበደ
…..የኮሶ መድኃኒት ግን እኛ ዘንድ ያለው አልቋል። ከፈረንጅ አገር እንዲመጣ ልኬአለሁ። በመጣልኝ
ጊዜ ይሆናል።….
ጥቅምት ፯ ቀን ፲፱፻ ዓ.ም
ይድረስ ከራስ ወሌ
ደብዳቤህ ደረሰልኝ። በጐነትህን በትልክብኝ እጅግ ደስ አለኝ። ደግሞ እግዚአብሔር ጭራሹን ያሳምረው።
ነገር ግን የዚህን የመጠጥ ነገር ብትተው መልካም ነው። ሌላ በሽታ የለብህም። ይህን መጠጥ ከተውህ ሕመምክን
ጭራሽ እንድትድን የታወቀ ነ።….
ህዳር ፯ ቀን ፲፱፻ ዓ.ም

ባንክ
ለመጀመሪያ ጊዜ ባንክ የተቋቋመው በዳግማዊ አጤ ምኒልክ ዘመነ መንግሥት በ1898 ዓ.ም ነው።
በፈረንጅ አገር ስላለው የገንዘብ መደበሪያ ቤት ጉዳይ አማካሪዎቻቸው ምኒልክን አማከሩዋቸው።
የውጭውንም ሆነ የአገር ውስጡን ንግድ ለማስፋፋት ባንክ ጠቃሚ መሆኑንና በተለይም የውጭው ንግድ ያለ ባንክ
ሊካሄድ ያለመቻሉን ነገሩዋቸው። ምኒልክ በአሳቡ ከተስማሙ በኋላ ባንኩን ለማቋቋም ኃላፊነቱ ለማን እንደሚሰጥ
ጠየቁ። ፈረንሣዊው ሙሴ ደልሐርቤ ይህን ነገር ለማቋቋም ይችላልና ለእሱ ይሰጠው ተባለ። ምኒልክም
“….የፈረንሳዮችን ነገር ተዉኝ። የባቡር ሐዲድ ከጂቡቲ እስከ እንጦጦ ከዚያም እስከ ከፋና ነጭ አባይ ድረስ
እንዘረጋለን ብለው ውለታን ከተዋዋልን በኋላ እንኳን ነጭ አባይ ድረስ አዲስ አበባም ለማድረስ አቅቷቸዋልና
እንደገና ደግሞ በዚህ ጉዳይ ከእነሱ ጋር አልዋዋልም። የሚሆን ከሆነ የሚሆን ሰው ፈልጉ….” አሉ።
“እንግሊዞችስ?” ተባለ።
“እንሞክራቸዋ።” አሉ ምኒልክ “እንግሊዞች የሆዳቸውን በሆዳቸው እየያዙ ተንኰል የሚወዱ ቢሆኑም
አገር የሚያስገፋ ውል ተደርጎ ይሰጣቸው….” አሉ። ይህን ሐተታ ሐሪንግተን ክሮመር ቻልመር እና ጉይዶርፕ
በሰፊው ጽፈውታል።
አጤ ምኒልክ በሁሉም ላይ ጥርጣሬ ስለነበራቸው እንደምድር ባቡር ዓይነት የባንኩንም ሥራ ውክልናውን
ለኢልግና ለሽፍኔ ሰጡ። ውክልና የሰጡበትም ደብዳቤ ይህ ነው።
ሞዓ አንበሳ ዘእምነገደ ይሁዳ

ዳግማዊ ምኒልክ ንጉሠ ነግሥት ዘኢትዮጵያ
ይድረስ ከቢትወደድ ኢልግ ከሙሴ ሸፍኔ
ያገራችን ንግድ ለማበረታታትና ከሌላ መንግሥት ጋር ያለውን የንግድ መላላክ ለማቅናት አንድ ባንክ
በመንግሥታችን

ስም

ለማቆም

ፈቃዴ

ስለሆነ

ይህነን

ፈቃዴን

ለመፈፀም

ብርቱ

ጥሩ

የባንክ

ማኅበር

እንድትስማሙልኝ አዝዣችኋለሁ። ይህ የመንግሥቴ ባንክ እንደሌላ የመንግሥት ባንክ ለማቆም ፈቃዴ ነውና ለኔ
የሚገባኝን ለነዚህ የሚገባቸውን የምታደርጉልን ውል በብርቱ እንድትጠብቁ ይሁን። ይህ ባንክ ቶሎ እንዲቆምልን
ስለወደድሁ ከባንክ ማኅበሮች ጋር የተስማማችሁትን ውል ወደኔ ለማስወደድ በቶሎ እንድትልኩልኝ ይሁን።
በሐምሌ በ፬ ቀን በ፲፰፻፺ ዓመተ ምህረት አዲስ አበባ።
ሚያዝያ 27 ቀን 1895 ዓ.ም ሐሪንግተን ለእንግሊዝ ውጭ ጉዳይ ሚኒስቴር ቴሌግራም አስተላለፈ።
በመልክቱም “ንጉሠ ነገሥቱ በአበሻ አገር ላይ ባንክ ለማቋቋም ያስባሉ። ይህንንም የንጉሠ ነገሥቱን አሳብ
ለማስፈጸም እንዲቻል ሰር ካሴል ወይም ሌላ የታወቀ ሰው መጥቶ ይነጋገር” አለ። ይህ መልክት ያለ ምንም መልስ
አንድ ዓመት ከመንፈቅ ከቆየ በኋላ የእንግሊዝ የውጭ ጉዳይ ሚኒስቴር ሎርድ ክሮመር እንደ ኤሮፓ አቆጣጠር
ታህሳስ 24 ቀን 1904 ዓ.ም (በኛ 1897) ለግብፁ ብሔራዊ ባንክ አዛዥ ለሰር ኤልዊን ፓልመር ደብዳቤ ፃፉ።
በተፃፈው ደብዳቤ ላይ “….ምኒልክ የአምሳ ዓመት ውል ይሰጡናል። በዉሉ መሠረት 1. ባንክ እናቋቁማለን 1.
የብረትና የወረቀት ገንዘቦች ይሠራሉ….” የሚልና ይህን የመሳሰሉ ገለፃዎች ያለበት ደብዳቤ ተላከ። የግብፁ ባንክ
ብሔራዊ አዛዥ ሰር ኤልዊንም ታህሳስ 27 ቀን (እ.ኤ.አ) በዚያው ዘመን በተፃፈ ደብዳቤ አንድ አጥኚ ቡድን ወደ
አዲስ አበባ እንደሚላክ ለውጭ ጉዳይ ሚኒስቴራቸው አስታወቁ።
ከግብፅ ብሔራዊ ባንክ ወደ አዲስ አበባ የተላከው ቡድን መጋቢት 1 ቀን 1897 ዓ.ም ባንኩን ለማቋቋም
የሚቻልበትን ውል ተዋዋሉ። በውሉ አንቀጽ 1. የግብፅ ብሔራዊ ባንክ በኢትዮጵያ ውስጥ ለሚያቋቁመው ባንክ
ኦፍ አቢሲኒያ ለሚባለው የአምሳ ዓመት የባለቤነት ውል ሲሰጥ ኩባንያው ቢያንስ የአምስት መቶ ሺ ፓውንድ
ካፒታል እንዲኖረው ይልና ባንኩን ለማቋቋም መዋጮ ለመሰብሰብ በመንግሥት ፈቃድ በለንደን በፓሪስ በኒውዮርክ
በበርሊን በሮም በቪየና በካይሮና በአዲስ አበባ ለሚኖሩ ሕዝቦች ዕጣ እንደሚሸጥ የባንኩ ውና መሥሪያ ቤት አዲስ
አበባ ከተማ ይሆንና ቅርንጫፍ ለማቋቋም ግን ምክር እየተደረገ በአገር ውስጥም ሆነ በውጭ አገር ለማስፋፋት
እንደሚቻል ይገልጻል።
በአንቀጽ ፪ በዚህ በተሰጠው አምሳ ዓመት ጊዜ ውስጥ ፩. ንጉሠ ነገሥቱ በግዛታቸው ሌላ ባንክ
እንዳይቋቋም መስማማታቸውን ፪. በወርቅም ሆነ በብር ነፃ ልውውጥ እንዲኖር ፫. ከባንኩ ውጭ መንግሥት ምንም
ዓይነት ገንዘብ እንዳያሠራ ፬. የመንግሥት የሆነ የሕዝብ ሀብት በባንኩ እንዲቀመጥና በቼክ እንዲታዘዝ ፭.
የመደደሪያውን ሕግ ባንኩ እንዲያወጣ። ፮. ባንኩ አስፈላጊ በመሰለውና ገባያ ባለበት ቦታ መጋዘን እንዲሠራ ፯.
የባንኩ ዋና መሥሪያ ቤት ቅርጫፎችና መጋዘን የሚሠራበትን ቦታ መንግሥት መሬቱን በነፃ እንዲሰጥ ፰. ባንኩ
የሚያስመጣውን ዕቃ በባቡር እያስጫነ ያለቀረጥ ማግባት እንዲቻል ተደነገገ። እንዲህ እንዲህ እያለ ይሄድና
በ፲፬ኛው አንቀጽ ላይ “ባንኩ እስከ ሐምሌ 24 ቀን 1898 ዓ.ም ድረስ ሥራ ባይጀምር ይህ ውል ይሠረዛል”
ይላል።
ባንኩ ሥራውን ሊጀምር ሲል የቦርድ አባሎች እንዲመረጡ ተደረገ። አጤ ምኒልክ ለባንኩ ቦርድ አባልነት
ራስ ተሰማንና ራስ ወልደ ጊዮርጊስን መረጡ። የሚሸጠው ዕጣ ብዛት አንድ መቶ ሺ እንዲሆን ተወሰነና ለአንግሎ

ኢጂፕቲያን 25.000 ለፈረንሣይ 12.000 ለኢጣሊያ 12.000 ተደለደለና አምስት ሺ ዕጣ ቦርድ ዲሬክተር
አባሎች ተያዘ። ከቀሪው 45.000 ውስጥ 7500 ለአዲስ አበባ ነዋሪዎች 6625 ዕጣ በካይሮ በአሌክሳንድሪያ
ለሚኖሩ ሌላው በለንደን በፓሪስ በሮም በበርሊን በቪየና በኒውዮርክ ለሚኖሩ ሰዎች ተደልድሎ መሸጥ ተጀመረ።
ባንኩ ዛሬ ዩኒቨርሲቲ ከሆነው ራስ መኰንን ቤት ውስጥ ተቋቋመ። የካቲት 8 ቀን 1898 ዓ.ም በዛሬው
ጠቅላይ ግምጃ ቤት ከንጉሠ ነገሥቱ በዳግማዊ አጤ ምኒልክ ተመርቆ ሥራውን በይፋ ጀመረ።

ገንዘብ
ዳግማዊ ምኒልክ በ1895 ዓ.ም በሰኔ ወር ያስመጡት የብር መሥሪያ መኪና አዲስ አበባ ገብቶ ነበርና ባንክ
እንደተቋቋመ የብር መኪናውም ሥራውን ጀመረ። የብር መሥሪያ መኪና በኋላ ጊዜ ሥራውን ቢጀምርም
ለመጀምሪያ ጊዜ ግን በሊኦን ሽፍኒ አማካሪነት የብሩ ሥራ ፓሪስ ላለ የገንዘብ መሥሪያ ፋብሪካ ኮንትራቱ ተሰጠ።
የብሩን አሠራር ቅርጽ ዲዛይን ያወጣው ላ ግራኝ የተባለ ሰው ነው። ራስ መኰንን የኢጣሊያ አገር በጐብኙበት ጊዜ
ከውጭ ጉዳይ ሚኒስትሩ ከክሪስፒ ጋር ባደረጉት ውል መሠረት ከብር በታች ያሉት ቅንስናሽ ገንዘቦች ሮም ላለ
ብር ሰሪ ተሰጠ። እነኚህን ቅንስናሽ ገንዘቦችን ቅርፅ ያወጣው ደግሞ ፈረንሣዊው ቻፕሊን ነው።
ለመጀመሪያ ጊዜ በምኒልክ መልክ ታትመው የወጡት ገንዘቦች ሥራ ላይ የዋሉት ባንክ ከመቋቋሙ በፊት
በ1886 ዓ.ም ላይ ነበር። እነኚህም በዚያን ጊዜ የታተሙት ገንዘቦች ባለ አንድ ብር 20.200
አላድ (ግማሽ)

10.200

ሩብ

15.200

ተሙን

25.200

መሐለቅ

200

ቤሳ

200 እና አንድ ብር 64 የሚመነዘሩ ክፍልፋይ ሳንቲሞች

200 ብዛት ያላቸው ነበሩ። ከነዚህ ገንዘቦች በኋላ በውጫሌ ውል ምክንያት በምኒልክ ላይ ያለው ጫና በአድዋ
ጦርነት እስኪወገድ ድረስ ምኒልክ ከውጭ አገሮች ጋር የነበራቸው ግንኙነት ተቋርጦ ስለነበረ የገንዘቡ መሠራትም
አብሮ ተቋረጠ።
የገንዘብ ማሳተሙ ተግባር መቋረጡ ብቻ ሳይሆን አዲሱ የምኒልክ ገንዘብ በአገር ውስጥም ቢሆን ተቀባይ
አጥቶ ነበር። በነባሩ ብር ላይ ያለው የማርትሬዚያ መልክ ተለውጦ የምኒልክ መልክ በመተካቱም ሕዝቡ ሌላ ገንዘብ
እየመሰለው አልገበያይ አለ። በምኒልክ መልክ የታተመው አዲሱ ገንዘብ ተቀባይ በማጣቱ ዳግማዊ አጤ ምኒልክ
በ1900 ዓ/ም ነሐሴ ፪ ቀን አንድ አዋጅ አወጁ።
“ለገበያ መገበያየት እንዲመች ብዬ በኔ መልክና በኔ ስም ያስተምኩትን ብርና ሩብ የሌላ መንግሥት ነው
በዚህ አልገበያይም እያልክ እርስ በርስህ ትጣላበታለህ አሉ። አልቀበልም ማለትህ ከቀድሞ ብርና ሩብ ምን የጐደለ
ነገር አለና ነው። አሁንም የፊተኛውም ያሁኑም ብርና ሩብ ትክክል ነውና በዚያው በቀድሞው ልክ መገበያየት
ነው። እንግዲህ በዚህ በአዲሱ ብርና ሩብ ነገር የተጣላ ሰው መቀጫህን ባንድ በር ፲ በር ባንድ ሩብ ፭ ብር

ትከፍላለህ። ከዚህ ወዲህ ይህንን የኋለኛውን ብርና ሩብ አልቀበልም የሚለውን ሰው እጁን ይዘህ አምጣልኝ።
ገንዘቡን እመርቅልሃለሁ።
ምኒልክ ይህን አዋጅ ቢያውጁም አሁንም ቢሆን ተቀባይ አጣ። እንዲያውም ሁሉንም ትቶ ጥንቱ በጥይት
ይገበያይ ጀመር። ይህንንም የሰሙት ምኒልክ እንደገና ሌላ አዋጅ አወጁ።
“ከዚህ ቀደም ነጋዴም ወታደርም ባላገርም የሆነክ ሰው ሁሉ በየገበያውና በየመንገዱ በየሥፍራው ሁሉ
በጥይት ስትገበያይ ትኖር ነበር። አሁን ግን በኔ መልክና ስም የተሠራ ብር አላድ ሩብ ተሙን መሀለቅ
አድርጌአለሁና በዚህ ተገበያይ እንጂ እንግዲህ በጥይት መገበያየት ይቅር ብያለሁ። የሚሸጥም ጥይት ከቤቱ ያለው
ሰው ሁሉ እጅምሩክ እየወሰደ ለጅምሩክ ሹም ይስጥ። ጥይቱም ለመግዛት የፈለገ ሰው እጅምሩክ እየሄደ ይግዛው።
ይህንንም አዋጅ አፍርሶ ጥይት እርስ በራሱ ሲሻሻጥ ሲገዛዛ የተገኘ ሰው ገዢውም ሻጭውም ስለቅጣታቸው ባንድ
ጥይት አንዳንድ ብር ይክፈሉ። ይህንንም አዋጅ አፍርሶ በጥይት ሲሻሻጥ አግኝቶ ወደ ዳኛ ያመጣ ሰው በቅጣት
ከሚከፍሉት ገንዘብ እኩሌታውን ለያዢው መርቄለታለሁ።
ህዳር ፳፪ ቀን ፲፱፻፩ ዓ.ም እንጦጦ ከተማ ተፃፈ።
አጤ ምኒልክ ቅንስናሽ ገንዘቦችና ሙሉ ብር በመልካቸው ቢያስቀርፁም ሕዝቡ በማርትሬዚያ ብር ምትክ
በደስታ አልተቀበለውም። ቅድም እንደተባለው ብሩ የታተመው ፈረንሣይ አገር ስለነበር ሕዝቡ “የፈረንሣይ ብር”
ወይም “የመንግሥት ብር” ወይም የጃንሆይ ብር እያለ የተለያየ መጠሪያ አወጣለት። ገዢና ሻጭም ሲገናኙ
“በጃንሆይ ብር ነው? ወይስ በሴት ብር? እያሉ ይለዩ ጀመር። የሴት ብር የሚባለው በብሩ ላይ የንግሥት ማርትሬዛ
መልክ ስላለበት ነበር። በሕዝቡ እምነት መሠረት በሁለቱ ብር ላይ ትንሽ ልዩነት አለ። ሁለቱን ብር ለያይተው
በሚዛን ላይ ሲያስቀምጡት የማርትሬዚያ ብር ትንሽ ደፋ ያደርጋል። ከምኒልክ ብር የማርትሬዝያ ብር ከበድ ይላል
ማለት ነው። ሁለቱን ብሮች ተራ በተራ ድንጋይ ላይ ሲጥሏቸው የማርትሬዚያው ብር ክልል ያለ ድምፅ ሲያሰማ
የምኒልክ ብር ግን ዶፍ የሚል ድምፅ ስለሚያሰማ ንፁህ ብር አይደለም በማለት በውዴታ ቀርቶ በግዴታም
አልቀበለው አለ።
በምኒልክ ጊዜ የተሠራው አላድ ወይም ግማሹ ብር ከንፁህ ብር የተሠራ ነበር። የምኒልክ መልክ ስላለበት
ብቻ ከተለመደው ብር የተለየነው በማለት ሕዝቡ አልወደደውም።
ሩብ የተባለው በአንድ ብር አራት የሚመነዘረው ገንዘብም ከንፁህ ብር የተሠራ ነበር። የእሱም ዕድል እንደ
አላዱ ሆነ።
ተሙን በብር ስምንት ትመነዘራለች። የተሠራችውም እንደዚሁ ከንፁህ ብር ነበር። እነ ዜርቮስ እንደሚሉት
ቃሉ ከኢጣሊያኖች የተወሰደ ነው ሲሉ ሞንታዶን ደግሞ በኢትዮጵያ የምትጠራበት ስም ባኦላ ነው ይላል። ተሙን
በ1889 ዓ.ም የታተመች ስትሆን ብዛት አልነበራትምና በሕዝቡ እጅ ተበትና አለቀች።
ከተሙን ቀጥሎ ዝቅተኛ ዋጋ ያለው ግርሽ ነበር። ዛሬ አንዳንድ ሰዎች ቀርሺ ከሚለው የኦሮምኛ ቃል ጋር
በማመሳሰል ግርሽ አንድ ብር እንደነበር ይናገራል። አይደለም። ግርሽ በአንድ ብር 16 የሚመነዘር ነበር። ግርሽ
የታተመው ከብር ሳይሆን ከመዳብ ነበር። እንደ ዶክተር ዜርቦስ አገላለጽ ግርሽ ማለት በአረብኛ ቋንቋ ትንሽ ገንዘብ
ማለት ስለሆነ ስሙ በዚያ ሳቢያ የወጣ ነው። የመጀመሪያው በ1886 ዓ.ም የታተመው የአጤ ምኒልክ መልክ

ያለበት የፖስታ ቴምብርም ዋጋ አንድ ግርሽ ነበር። የግርሽ አላድ የግርሽ ሩብ ዋጋ ያላቸው ቴምብሮች ታትመው
ነበር።
ግርሽ የተለያዩ ስሞች ነበሩት። ከአረብ በተወሰደው ቃል ሐረርጌዎች መሐልቅ ሲሉ ኤሮፓውያን ደግሞ
ፒያስተር ይሉታል። ኦሮሞዎች ከአረብኛ ሳግ የሚለውን ቃል ወስደው ስቃ ይሉት ነበር። ኩናማዎች ደግሞ ግሪስያ
ይሉታል።
በ1888 ዓ.ም ደግሞ የግርሽ አላድ (ግማሽ) የምትባል ታተመች። ይህቺም በአንድ ብር 32 ትመነዘር
ነበር። ፀሐፌ ትእዛዝ ገብረ ሥላሴና ዶክተር ዜርቦስ በመጽሐፎቻቸው እንደሚገልፁት በዚያው ዘመን ማለት
በ1888 ዓ.ም የግርሽ ሩብ የምትባል ገንዘብ ታትማ ነበር። ይህች የግርሽ ሩብ በአንድ በር 64 ትመነዘር ነበር።
ከዚች ከግርሽ ሩብ ያነሰች ሴንቴሜ የሚሏት ቅንስናሽ ገንዘብ ታትማ ነበር። ይህች ሴንቴሜ የተባለች ገንዘብ በአንድ
በር መቶ ትመነዘር ነበር።
ማተሚያ
በ1889 ዓ.ም አንድ ፈረንሣዊ ነጋዴ የመጽሐፍት ማተሚያ መኪና አምጥቶ ነበር። ይህም በአንዳንድ
ተቃውሞ ምክንያት ከሥራ ላይ ሊውል አልቻለም። በዚያ ዘመን አብዛኛው የኢትዮጵያ መኳንንትና ቀሳውስት
ዘመናዊ ጥበብ ሁሉ የሰይጣን ሥራ እየመሰላቸው ይቃወሙ ስለነበር ፈረንሣዊው ያመጣውን የማተሚያ መኪና ሥራ
ላይ ሳይውል ቀረ።
ይህን የተገንዘቡት ዳግማዊ አጤ ምኒልክ ቀስ በቀስ የዘመናዊ ጥበብ ተቃዋሚዎችን በምክርም በጨዋታም
ካሰለጠኑ በኋላ የሲሪያው ነጋዴ ኤዴልቢ የማተሚያ መኪና እንዲያስመጣላቸው አዘዙት። ኤድሌቢም በታዘዘው
መሠረት የማተሚያው መኪና በ1898 ዓ.ም መጥቶ ሥራውን ጀመረ።

ጋዜጣ
“….ምኒልክ በሰላም ጊዜ የቤተ ክርስቲያን አባል በጦር ጊዜ ደግሞ….ተዋጊ ንጉሥ ነው። ስለዘመናዊው
አለም ዜናም አእምሮው ክፍት ነው።….” ማርገሪ ፐርሐም።
ምኒልክ የጋዜጣን ታሪክ ቢያውቁም ለጋዜጣ ሠራተኛነት ሰው በማጣት ቆዩ። አቶ ገብረ እግዚአብሔር
የተባሉ የሐማሴን ተወላጅ በ18888 ዓ.ም በሰኔ ወር ከኢጣሊያኖች ከድተው ሐረር ልዑል ራስ መኰንን ዘንድ
ገቡ። ስለ ኢትዮጵያ ባላቸው ፍቅር ምክንያት ብዙ የሥልጣኔ ነገሮችን እንደሚናገሩ ምኒልክ ሰሙ። ምኒልክ በአቶ
ገብረ እግዚአብሔር ንግግር እየተደሰቱ “መኰንን ባይቀየመኝ ይኸን ሰውየ ለኔ አደርገው ነበር” እያሉ ለየመኳንንቱ
ይነግራሉ። በዚህ መሐል ልዑል ራስ መኰንን ሞቱ። የአቶ ገብረ እግዚአብሔር ደጋፊ ራስ መኰንን ሲሞቱ
የሐረርጌ መኳንንት አቶ ገብረ እግዚአብሔርን ከሰሰ። የከሰሱዋቸውም ይሰድቧቸው በነበረው ስድብ ሳይሆን
“መሬት ትዞለች እንጂ ፀሐይ አትዞርም ብለህ ትናግረሃል” ብለው ነው።
አጤ ምኒልክ ይህን እንደሰሙ የሐረጌ ግዛት ለተሰጣቸው ለራስ መኰንን ልጅ ለደጃች ይልማ ደብዳቤ
ጽፈው ገብረ እግዚአብሔርን ወደ አዲስ አበባ አስመጧቸው። ከዚህ በኋላ ሐረር ሆንው ይናገሩት የነበረውን ሁሉ
በወረቀት እየፃፉ ለየመኳንቱ እንዲያድሉ አዘዟቸው። ይህም ልክ እንደጋዜጣ በእጅ እየተፃፈ በየሣምንቱ በምኒልክ
ግብር ላይ ይታደል ጀመር። በሥራው የተደሰቱት ምኒልክ በብዛቱ ማነስ ይበሳጩ ጀመር።

ግሪካዊው ካባዲአስ ደግሞ ለምኒልክ ባቀረቡት ምክር የጋዜጣ ምልክ ያለው በእጅ የተፃፈ በየሣምንቱ 24
ግልባጭ እየወጣ ለመኳንንቱ ይታደል ጀመር። የዚህንም ስም ምኒልክ ራሳቸው “አእምሮ” በለው ሰየሙት። ኮፒ
ማድረጊያ መሣሪያ በመገኘቱም በየሣምቱ የአእምሮ ብዛት 200 ኮፒ ሆነ። ይህን የተመለከቱት አጤ ምኒልክ
በካባዲአስ ሥራ ተደስተው አዘጋጁ በሥራው እንዲገፋበትና የማተሚያ መኪናም እንደሚያስመጡላቸው ተስፋ
ሰጡአቸው። የእጅ ጽሁፉን በማባዛቱ ሥራ ግን በ1895 ዓ.ም ቆመ። የማተሚያው መኪና እስከ 1898 ዓ.ም ድረስ
አልመጣም ነበር።
የማተሚያው መኪና በኢድልቢ አስመጭነት ከመጣ በኋላ ለመጀመሪያ ጊዜ በሕትመት ጐህ የተባለ ጋዜጣ
ወጣ። ይህ ጐህ ተብሎ የተሰየመው ጋዜጣ በ1900 ዓ.ም ሐምሌ 17 ቀን ታትሞ ሲወጣ የያዘው ጽሑፍ
የሚከተለው ነበር።
እጅግ የተወደዳችሁ ኢትዮጵያውያን ሆይ
ሰሚ ጆሮ ልባዊ አእምሮ ይስጣችሁ ብዬ ሰላምታ አቀርባለሁ። ከብዙ ዓመት ከብዙም ዘመን በኋላ እኔ
የኢትዮጵያ ጎህ የምሆነው ዜናዊ ጋዜጣ በግርማዊ ገናና የኢትዮጵያ ንጉሠ ነገሥት ትእዛዝ ነጋድራስ ኃይለ ጊዮርጊስ
ከኢትዮጵያ መንግሥት ውጭ ምንስትርነት የተሾሙ። በሙሴ ኤድልቢ እጅ ከኤሮጳ ወደ አዲስ አበባ አስመጡኝ።
የኢትዮጵያ ሕዝብም የሰው ልብ ቶሎ የሚከፍት ከስንፍናም የምታነቃ ብርሃን መጣህልን ብለው ትንሹ
ትልቁ በክብር ተቀበሉኝ። ለእግዚአብሔር ለመንግሥት የሚጠቅም ሥራት ላትምላችሁ ተሰናዳሁ። ስለዚህ ይህን
ሥራ አይቶ ቃሌንም ሰምቶ የማነቃ ሰው የኤሊን ስንፍናዋን የጉጉት በቀን አለማየትዋን ይመስላል። ነገር ግን
የነጋድራስ ኃይለ ጊዮርጊስ የውጭ ምንስትር ጃንሆይና ንግሥታችን መንግሥታችንም ወደውሃል ሁሉም ይሰሙሃል
ስምህንም ጎህ ብለው ሰይመውሃልና ደስ ይበልህ ስላሉኝ በዚህ ቀንም ሰው ሁሉ ሕያው ሁን ጐህ አጋዣችን ሆይ
ብለው መረቁኝ። በታላቅ ደስታ በክብርም ዋልኩ። የክርስትና አባቶቼም ራሶች ሊቃውንቶች ምንስትሮችና ደጅ
አዝማች ወምበሮች ፀሐፎች መኳንንቶች ሁሉ ናቸው። አምላክ ኢትዮጵያ ይክበር ይመስገን በአይሮጳ በእስያ
በአሜሪካ በአፍሪቂያ በአውስትራሊያም ከእንቅልፋችው አንቅቼ በእውቀት እስከ አየር እንዳደረስኳቸው ዛሬም ወደ
ኢትዮጵያ እጆችዋን ወደ እግዚአብሔር ከምትዘረጋ አገር ያመጣኸኝ።
እድሜ ለምኒልክ ከነሠራዊቱ ብዬ እጸልያለሁ።
የኢትዮጵያ እውነተኛ አገልጋይ። ጐህ
ሐምሌ ፲፯ ቀን ፲፱፻ ዓመተ ምህረት አዲስ አበባ
እግቢ ታተመ
በዚህ ድርሰት “እግቢ ታተመ” ሲል በአጤ ምኒልክ ቤተ መንግሥት ውስጥ ማተሚያ ቤቱ መቋቋሙን
ያስረዳል። ሌላው ነገር ደግሞ በ1900 ዓ.ም ሐምሌ 17 ቀን የዋለው አርብ ዕለት ነው። ጋዜጣው ሐምሌ 17 ቀን
በማለቱ ይታተም የነበረው አርብ ቀን ነበር ለማለት ነው። ወይም ደግሞ ድርሰቱ አርብ ቀን ተጽፎ በጋዜጣው
ቅዳሜ ቀን ታትሞ ወጣ ማለትም ይቻላል።

አእምሮ ጋዜጣ በ1905 እንደገና በማተሚያ ቤት እየታተመ ሥራውን በጀመረበት ዘመን በየሣምንቱ
በፈረንሣዊኛ ቋንቋ የሚታተም ለኩርየር-ደኢትዮፒ የሚባል ጋዜጣ በ1905 ዓ.ም ደስቫጅስ በተባሉ ፈረንሣዊ
አዘጋጅነት መታተም ጀመረ።

ሆቴል
በአዲስ አበባ የእንጦጦ ማርያም ቤተ ክርስቲያን ተሠርታ በምትመረቅበት ጊዜ በመላ ኢትዮጵያ ያሉ
መኳንንት ለምረቃው ተጠርተው ነበር። ለተጠራው እንግዳ ማሳረፊያ እንጦጦ አይበቃ ስለነበር እቴጌ ጣይቱ
ከእንጦጦ ተራራ ሥር ያለው ሕዝብ ሁሉ ለሚጠራው እንግዳ መጠለያ ቤት እንዲሰጥ ሕዝቡን ለመኑ። እንግዳ
የሚያሳድር ሁሉ ሽሮ በርበሬና ቅቤ ዱቄትና ሥጋ ከቤተ መንግሥቱ እየወሰደ እንግዶቹን እንዲያስተናግድ አዝዙ።
በዚህ ዓይነት የእንጦጦ ቤተ ክርስቲያን ምረቃ ተፈፀመ። ከዚህም በኋላ ለሚመጣው እንግዳ ማረፊያና መመገቢያ
ችግር እየሆነ መጣ።
ምኒልክ

“እህእ” እያሉ ወሬ ያጠያይቁ ጀመር። “በፈረንጅ አገር ሆቴል የሚባል ቤት ስላለ ማንኛውም

እንግዳ ገንዘቡን እየከፈለ ያርፍበታል። ምግቡንም ይበላበታል” አሏቸው። በዚህ መሠረት ሥራው እንዲጀመር
አዘው ሕንፃው ተሠርቶ ሆቴል ቤቱ በ1898 ዓ.ም በነሐሴ ወር ሥራውን ጀመረ። ፀሐፌ ትእዛዝ ገብረ ሥላሴ
ስለሆቴል ቤቱ ሲያብራሩ “ስሙም ሆቴል ተባለ” ይላሉ። ኃላፊነቱንም ሥራውንም እቴጌ ጣይቱ ተረክበው
ይመሩና ያስተዳድሩ ጀመር። በ1900 ዓ.ም ጥቅምት 25 ቀን ምኒልክ በአዲስ አበባ ያሉ ዲፕሎማቶችንና የውጭ
አገር ሰዎችን ጋብዘው ሆቴሉን አስመረቁ። የመጀመሪያው ሥራ እስኪጀመርም ሙሴ ፍሬደሪክ ሐል ነበረ። በኋላ
ግን አቶ ዘለቃ አጋርደው ተሾሙ።
እንደ አገር አባባል ጣይቱ እጅ የሚያስቆረጥም ወጥ እየሠሩ ገበያ ቢጠብቁ ጠፋ። እንኳን ምግብ መብላት
ከግሪኮች ሻይ ቤት ገብቶ ሻይ መጠጣት ነውር ነበርና ጣይቱ ጧት የሚያሠሩት ወጥ ለሠራተኞቹ የማታ ራት ይሆን
ጀመር። የሚስታቸው ገበያ ማጣት ያሳሰባቸው አጤ ምኒልክ አንድ ቀን ከችሎት ሊነሱ ሲሉ በአካባቢያቸው ላሉ
መኳንንቶች

“ጣይቱ ምግብ የሚሸጥበት ቤት ከፍታለችና ኑ እንሂድና ልጋብዛችሁ” ብለው ወሰዱዋቸው።

መኳንንት በላ ጠጣና ምኒልክ 30 ብር ከፈሉ።
በማግሥቱም እንደተለመደው ገበያ ቢጠበቅ ጠፋ። ቀጥሎም ጠፋ ቀጥሎም ጠፋ። እንደገና ምኒልክ ሆቴል
ገብቶ መብላት ነውር ያለ መሆኑን ለመኳንንቱ ገልፀው እንደገና ምሳ ገበዙ። በሌላው ቀን አሁንም ገበያ
አልተገኘም። ቢጠብቅ ቢጠብቅ ድርሽ የሚል ሰው ጠፋ። በሌላ ቀን ደግሞ አጤ ምኒልክ ከችሎት ሊነሱ ሲሉ
በዙሪያቸው ላሉ መኳንንት “ሰማችሁ ወዳጆቼ” አሉ። “በፈረንጅ አገር አንድ ቀን አንድ ሰው የጋበዘ እንደሆነ ያ
የተጋበዘ ሰው በሌላ ቀን ደግሞ ብድሩን ይከፍላል። ብድሩን ካልከፈለ ግን እንደ ነውር ይቆጠርበታል።” ብለው
ንግግራቸውን ሳይጨርሱ መኳንንቱ

“እርስዎን ለመመለስ እኔ አለሁ” እያለ ተራ በተራ ከሆቴል ቤት ምኒልክንና

ጣይቱን ይጋብዝ ጀመር። ገበያ እየደራ ሄደ። ምሳችንን እቴጌ ጣይቱ ሆቴል ሄደን እንብላ የሚለው ስለበዛም ስሙ
እቴጌ ጣይቱ ሆቴል ተባለ።
ዛሬ ታላላቅና በሌሎችም ሆቴል ቤቶች ጋሻና ጦር እየተሰቀለ እናያለን። እንዲህ አይነቱ አደራረግ
የተጀመረው በምኒልክ ነው።
ይድረስ ከደጃዝማች ሥዩም።

“….የላክኸው የዝሆን ጥርስ አልጋና ተምቤን የተሠራ ጋሻ ደረሰልኝ። ጋሻው ግን ለግራኝ ተቦሎ ተሠርቶ
እንደሆነ ነው እንጂ ሌላ ሰው ይይዘዋል ተብሎ አልተሠራም። ነገር ግን ለሆቴል ቤት ለላንቲካ እንዲሆን
አደረግሁት።….”
መጋቢት ፫ ቀን ፲፱፻ ዓ/ም

ሰንደቅ ዓላማ
ኢትዮጵያ ከጥንት ጀምሮ የመለያ ሰንደቅ ዓላማ ቢኖራትም እንዲህ እንደአሁኑ ቋሚ የሆነ ባንዲራ
አልነበራትም። እያንዳንዱ ንጉሥ በነገሠ ጊዜ የራሱ መለያ የሆነ ዓላም ያወጣ ነበር። ከዳግማዊ አጤ ምኒልክ ዘመነ
መንግሥት በፊትም ቀይ ቢጫ አረንጓዴ የሆነ ዓላማ ነበረ። ይህም ዓላማ ወይም ባንዲራ በሕዝቡ ዘንድ ተስፋፍቶ
ባይታወቅም በሚያውቁትም መሣፍንት ዘንድ ቢሆን ታሰቃቀሉ የቀለሙን አቀማመጥ በተለያየ መንገድ እያደረገ
ነበር።
ባንዲራ የሚለው ስም ከ1928 ዓ/ም ወዲህ ኢጣሊያ ኢትዮጵያን ከወረረ በኋላ ከኢጣሊያኖች የተወሰደ
ስም ነው የሚሉ አሉ። ባንዲራ የሚለው ስም የወሰድነው ግን በግራኝ አህመድ ወረራ ጊዜ ፖርቹጋሎች ኢትዮጵያ
ውስጥ ከገቡበት ጊዜ ጀምሮ ነው። ፖርቹጋሎች ዘመቻ በሚወጡበት ጊዜ ሁሉ ባንዲራችንን እናስቀድም ይሉ
ስለነበረ ተከታዩ የኢትዮጵያ ሕዝብም የባንዲራ ስም ከዚያ ያዘ።

ፖሊስ (ዘበኛ)
መለያ ልብስ ያለው ዘበኛ ወይም ፖሊስ የተቋቋመው በ1901 ዓ.ም በግንቦት ወር ነው። በአገራችን
ሥርዓት መሠረት ማንኛውም የመኳንንት አሽከር እንደ ፖሊስ እየሆነ ይሠራ ስለነበር ምንም በማያውቅ ባላገር
ዘንድ ለሌባና ለቀማኛ አመችቶ ነበር። ይህን ለቅሚያ አመቺ የሆነ ዘዴ ለማስጣል ዳግማዊ ምኒልክ በ1901 ዓ.ም
መለያ ልብስ ያለው ዘመናዊ የፖሊስ ድርጅትን በአዋጅ አቋቋሙ። አዋጁም እንዲህ ይላል።
ሞዓ አንበሳ ዘእምነገደ ይሁዳ
ምኒልክ ሥዩመ እግዚአብሔር
ንጉሠ ነገሥት ዘኢትዮጵያ
አዋጅ።
ለሊት ሌባ እንዳይበዛ ቀን አነባብሮ እንዳያነሳ በተረፈ ክፉን ነገር ሁሉ የሚጠብቅ ዘበኛ ብናቆም ሁሉም
ዘበኛ ነኝ እያለ እንዳይዝ ቁጥርና ባንዲራ ያለበት በራስ ላይ የሚደረግ ምልክት አበጅለታለሁ። ያነን ምልክት
ያደረገ ዘበኛ ቢይዝህ መያዝ ነው እንጂ ይህን ጥሰህ የተጣላህ ሰው ትቀጣለህ።
ሚያዝያ ፳፱ ቀን ፲፱፻፩ ዓመተ ምሕረት አዲስ አበባ ከተማ
የምስጢር የስለላ ዘበኛም አቋቁመው ሕዝቡ እንዲጠነቀቅ በማለት በባርኔጣው ላይ “የምስጢር ዘበኛ”
የሚል ጽሑፍ ተደርጐለት ነበር።

ሰዓት እላፊ
አዲስ አበባ ከተቆረቆረች በኋላ መጠጥ ቤቶች እየበረከቱ በመሄዳቸው ለሊቱን በሙሉ ተኩስ ስያባራ ያድር
ጀመር። ይህን የፀጥታ መበላሽት ያወቁት ዳግማዊ ምኒልክ በኢትዮጵያ ውስጥ ያማይታወቅ የሰዓት እላፊን አዋጅ
አወጁ። አዋጁ የሚሠራው በአዲስ አበባ ከተማ ብቻ ሳይሆን በመላ ኢትዮጵያም እንደሚሠራበት ተደርጐ የተደነገገ
ነበር። አጤ ምኒልክ የአዋጁን ቃል በግድ ደብዳቤያቸው መሸኛ እያደረጉ ለየመኳንንቱ ሁሉ በያገሩ ላኩበት።
በደብዳቤያቸውም “….ለሊት ለሊት ተኩስ የማይተኮስበት ከተማ ከሆነ ሕዝቡ ሰላማዊ ነውና እላፊ አታድርግበት።
ተኩስ እየተተኮሰ ፀጥታውን የሚነሳ ከሆነ ግን እላፊውንትከልበት….” እያሉ ላኩ።
ብላታ መርስኤ ኅዘን ወልደ ቂርቆስ በልጅነታቸው ማለት በ1896 ዓ.ም በአዲስ አበባ ከተማ ስላዩት ሁኔታ
በመጽሐፋቸው ሲገልፁት የሰዓት እላፊንም ገልጠዋል። እንዲህ ይላሉ። “….ሌሊት ከተማዋን የሚጠብቁት ዘበኞች
ከሐረርጌ የመጡ ሲሆኑ ሱማሌዎች ነበሩ። ሕዝቡ ደወርያ ያላቸዋል። ማታ ሶስት ሰዓት ሲሆን ለሕዝቡ
ያሚያሰሙት አንድ ጩኸት ድምፅ አላቸው። ሕዝቡም ያን ድምፅ ሲሰማ በቤቱና በግቢው መከተት አለበት።
ሱማሌ ከጮኸ በኋላ ከአጥሩ ውጭ በመንገዱም ሆነ በሜዳ ላይ የተገኘውን ሰው እየያዙ ይወስዱና አስረው
ያሳድሩታል። በማግሥቱም መቀጫ አስከፍለው ይለቁታል። መቀጫውም አንድ ሩብ እንደነበር አስታውሳለሁ።
በዚያ ጊዜ የነዚህ ዘበኞች ሥልጣን የቱን ያህን እንደሚፈራና እንደሚከበር በጣም ትዝ ይለኛል።….” ብለዋል።
የሰዓት እላፊ ደንብ ምኒልክ ማውጣታቸውን ኮሄን አብኩነር ሮሲን ሞንታንዶን እና መረብ እነኚህ ሁሉ
በየመጽሐፋቸው ጽፈውታል። እነዚህ ታሪክ ፀሐፊዎች እንደ ፃፉት ከመሸ በኋላ መዘዋወር ቀርቶ ቤቱን ከፍቶ
በበራፉ ላይ ቆሞ የተገኘ ሁሉ ታስሮ አድሮ በማግሥቱ መቀጫውን ይከፍል ነበር። የምኒልክ አዋጅና የማገንዘቢያ
ደብዳቤ ከደረሳቸው መኳንንት መሀል በቅድሚያ የሰዓት እላፊን በተግባር ያዋሉት የጐጃሙ ራስ ኃይሉ ናቸው።
አለቃ ተክለ ሥላሴ ስለዚሁ የሰዓት እላፊ የጐጃምን ሁኔታ ሲገልጡ “….ራስ ኃይሉ….ቀድሞ ያልነበረ
ነገር ለሰሙ ማክፊያ ለድሃ ማሳዘኛ አዲስ ግብር በጐጃም ተከለ።….በከተማው ውስጥ ሱማሌና የእንጨት ቀረጥ
ተከለ። የሱማሌው አለቃ ፈይሳ የሚባል ባሪያ ነበር። ገና በሁለት ሰዓት ከግብር ውሃ ላይ እየያዘ የመኳንንቱም
የወታደሩም የነጋዴውንም ምሽት ከብት ጠፍቶት የሚገልገውን ሁሉ ሰው አንዳንድ ብር ይከፍለው ነበረ። ደግሞ
ሴት ሴቱን ሲይዝ የወንድ ምሽት ናት ብሎ አይተውም ነበረ። ከቤቱ ወዶ ሲጫወትባት ያድር ነበር። አንድ ወይዘሮ
ክወይዝሮ አሰለፈች እልፍኝ አምሽታ ሶስት ገረዶች ሁለት አሽከሮች አስከትላ በበቅሎዋ ስትሔድ ፈይሳ
እመቤቲቱን ጭፍሮቹ ሌሎ ገረድዋን እየነዱ ወሰዱ። ፈይሳ እንተኛ ቢላት ከባሪያ ጋር ተኝቼም አላውቅ። እንዳንተ
ያለ ሰው ቋሚዬ ለጓሚዬ ነበረ። የራስ ኃይሉን ነፍስ አይማር ለሴቶች ልጆቻቸውም ብድሩ ይቆይ ብላ ተራገመች።
ፈይሳም የግድ ጥሎ አደረጋት። ፈይሳ ነክቶኝ ነበረ ብሎ ለባልሽ አይነግርም። ምልክትና ማህተምም የለው ብሎ
አላገጠባት። በነጋው በደንቡ ዋስ ጠርታ ከነአሽከሮቿ ብር ከፈለች። ይህንንም ነገር ባልዋ በሰማ ጊዜ ፈይሳን
ሊገድል አስበ። ሚስቱን ከተማ የሚያኖር ሰው ርጉም ይሁን አለ። ያን ጊዜ ራስ ኃይሉ በጃንሆይ ደንብ ብሎ
ሱማሌ ያበጀ በጃንሆይ ደንብ አራት ሰዓት የጠፋ ከብትና የከዳ ሎሌ ሊያስጠብቅ ሆኖ አይደለም። በምክንያቱ የድሃ
ብር ቶሎ ቶሎ ለመሰብሰብ ነው። ያን ጊዜ ፈይሳ ውስጥ የነበረው ባርያውም ወላሞውም አረመኔ ጭፍራ ብዙ
ነበር። ያን ጊዜ ፈይሳ ከጥሩንባው አስቀድሞ ጭፍራውን ሰዶ በየጓሮው አትክልት ደብቆ ሲነፋ ከግብር ውሃ ላይ
ድንገት እንደነብር ያንቀው ነበረ። ጥንቱን ጥሩንባ በጃንሆይ ደንብ መነፋቱ ተሰብሰብ ብሎ ለማስጠንቀቅ ነበረ። ራስ
ኃይሉ ግን የጃንሆይን ደንብ ምክንያት አድርጎ የድሃውን ገንዘብ ሰበሰበ። ፈይሳም እጅግ ከብሮ ነበረ። ራስ ኃይሉም
በወር በወር አስር አስር ብር የሚከፍለው አንሶት ምክንያት ፈልጐ ወረሰው። ፈይሳም በድሃ ገንዘብ ሥጋና ጠጅ
አረቄ ለምዶ የባሪያ ኩሩ የነበረው ሲሻር ብስጭትና ችጋር ገደለው….” ብለዋል።

ፎቶግራፍ
ምኒልክ የውጭ አማካሪያቸውን ጠሩትና እየሳቁ “አንድ ነገር ሰማሁ። ይሄም የሰማሁት ነገር ፍፁም ውሽት
መሆኑን አውቄአለሁ። ይሄ የሰማሁት ነገር እኔን ትንሽ ያደርግና ከነቤተ መንግሥቴ ሌላው ቤት ሁሉ ሕዝቡ
በቅሎና ፈረሱ ሁሉ ሳይቀር እትንሽ ጥቁት ሣጥን ውስጥ ይጨምረናል አሉ። ይሄ ነገር ፈጽሞ የማይቻል ነገር ነው።
እውነት ነው ካልክ እንዴት ሊሆን ይችላል?” አሉት። አማካሪያቸውም እውነት መሆኑን ቢነግራቸውም “እንዴት
ሊሆን ይችላል። ደግሞ እኮ እዚያች ትንሽ ሣጥን ውስጥ የሚጨመረው እየቀዘቀዘ ነው አሉ። አሁን እኔን ከዚህ
አንስቶ ራሴን ቁልቁል እግሬን ሽቅብ የሚያደርገኝ ነገር እንዴት ይኖራል? ያውም ሰው ሳያግዘው ነው አሉ”
አሉት። ከዚህ በኋላ ካሜራ እንዲያመጣ ታዞ ካሜራው ከነፎቶግራፉ አንሺው በ1875 ዓ.ም መጣ።
ካሜራው ከመጣ በኋላ ደግሞ ሐንስ እንደፃፈው ምኒልክ አዲስ በመጣው ካሜሪ ፎቶግራፍ እንዳይነሱ
ቀሳውስት ከለከሉዋቸው። ርኩስ ነገር በመሆኑም እንዲጠፋ ብለው ነገሩዋቸው። “ምኒልክም ይላል ሐንስ
“ምኒልክም እግዚአብሔር የፈጠረውን ነገር ሁሉ አትንኩ አታድርጉ እርኩስ ነው ማለት ፈጣሪን እግዚአብሔርን
መቃወም

ነው።

ምክንያቱም

ሁሉን

ነገር

የሚፈጥር

እግዚአብሔር

ነውና….እንዲህ

ያለ

ደንቆሮ

አሳብ

አታስቡ።….ይሄ ነገር ከዚህ ካለሁበት አንስቶ ሲዘቀዝቀኝ አየዋለሁና ዞር በሉ ከፊቴ….ብለው አባረሩዋቸው።
ከዚያም በኋላ ፎቶግራፉን ተነሱና መልካቸውን በማየታቸው ወደዱት።….” ይላል። ምኒልክ መጀመሪያ ፎቶግራፍ
የተነሱት ግንቦት 13 ቀን 1875 ዓ.ም ነው።
ምኒልክ አዲስ የመጣውን ነገር ሁሉ መማር ይወዱ ነበርና ፎቶግራፍ ማንሳት ብቻ ሳይሆን ፊልም አጥቦ
ማተሙንም ጭምር ተማሩ። ቪክቶር ጉድሮፕ እንደፃፈላችው አጤ ምኒልክ ፎቶግራፍ ማንሳት ይወዳሉ እንጂ
ማጠቡን አይወዱትም ነበር።
ከዚህ በኋላ የቤተ መንግሥት ፎቶግራፍ እንሺ ሆኖ የገባው ቦያጂያን በ1897 ዓ.ም የሕዝብ ፎቶግራፍ
ማንሳት ሱቁን ከፈተ።

የጽሕፈት መኪና
በ1887 ዓ.ም አዲስ አበባ መጥቶ የነበረው የሜሪካዊ መልእክተኛ እስኪነር ለዳግማዊ አጤ ምኒልክ
የጽሕፈት መኪና (ታይፕ ራይተር) ሰጥቷቸው ነበር። እስኪነር እና ኸርዝብሩክ እንደፃፉት “ንጉሡ የጽሕፈት
መኪናውን ከተመለከቱ በኋላ ደስ የሚል ጥሩ ነገር ነው። ለምን በአማርኛ የሚጽፍ የለም? አሁንም በአማርኛ
የሚጽፍ ይሠራልኝ ብለው አዘዙ።….” ይላሉ።
የጽሕፈት መኪናው ሥራ በምኒልክ ዘመን ባይደርስም ምኒልክ ከሞቱ ከአሥር ዓመት በኋላ በ1916 ዓ.ም
አቶ ዓለሙ ሀብተሚካኤል የተባሉ ሰው የአማርኛ ታይፕራይተር አወጡ። ከአቶ ዓለሙ ሀብተሚካኤል በኋላ ማለት
በ1923 ዓ.ም አቶ አያና ብሩ አወጡ። አቶ አያና ብሩ ባወጡበት ዘመን ዶክተር አለመወርቅ ለብቻቸው ሌላ
አውጥተው ነበር።

ሲኒማ

ቻርልስ ሚኬን እንደጻፈው ምኒልክ ከእስቴቬኒ ጋር ሲጫወቱ እስቲቬኒን የሲኒማን መኖር አጫወታቸው
“ሲኒማ ምንድነው እሱ?” ብለው ጠየቁት። እስቲቬኒም የሲኒማን ታሪክ ዝርዝሮ ካስረዳ በኋላ ለማስመጣት ፈልጎ
ቄሶችን ፈርቶ መተዉን ነገራቸው። ምኒልክም “ቄስ ይኑር አይኑር እሱን ተወውና ይሄን ነገር ለማየት ስለምፈልግ
ቶሎ ብለ አስመጣ” ብለው አዘዙት። በ1889 ዓ.ም ፕሮጀክተሩ ከነ ፊልሙ መጣ። ምኒልክም መኳንንቶቻቸውን
ይዘው የሚያዝያ 1 ቀን ፊልሙን ለመመልከት ከእልፍኝ ተገኙ።
ፊልሙ ሃይማኖት ነክ ሆኖ የሚያሳየው የክርስቶስን ታሪክ ነበር። ክርስቶስ በባህር ላይ እየተራመደ በእግሩ
ሲሄድ በታየበት ጊዜ መኳንንቱም ሁሉም ተነስተው እጅ ነሱ። ፊልሙ አልቆ ከራስ መኰንን ጋር በሚጨዋወቱበት
ጊዜ ምኒልክ “….እነኚህ ፈረንጆች እኮ የማይሠሩት ነገር የለም። ሁሉንም ነገር ሲሰሩ የሰው ነፍስ ብቻ መሥራት
አልቻሉም” ብለው ተናገሩ።
የመጀመሪያው የሕዝብ ሲኒማ ቤት በ1890 ዓ.ም አዲስ አበባ ተከፈተ። ሲኒማ ቤቱን የከፈተው አንድ
ከአልጄሪያ የመጣ ፈረንሣዊ ነው። ይህን በዘመኑ የማይታመን ምትሀት መሰል ነገር የሚያየው ሕዝብ የሲኒማ ቤቱን
ሰይጣን ቤት ብሎ ሰየመው። በተለይ ቀሳውስት ሕዝቡ ከሰይጣን ቤት እየሄደ ሰይጣን እንዳያይ እያሉ ስላወገዙ
ሲኒማ ቤቱ ከሰረ። ባለቤቱም የሲኒማ ማሳያውን ዕቃ አዲስ አበባ ለነበረው ኢጣሊያ ሚኒስትር ለቺኮዲኮላ ሸጠ
አገር ጥሎ ወጣ።
የኢጣሊያኑ ሚኒስትር ያን ፕሮጄጅት ለአጤ ምኒልክ በስጦታ ሰጠ። ምኒልክም ከቤተ ምንግሥታቸው
አዳራሽ ከመኳንንቱና ከቀሳውስቱ ጋር መንፈሳዊ ፊልሞችን በማየት እንዲለመድ ካደረጉ በኋላ ገበያ እንደሚገኝ
እምነት ተጥሎ በ1901 ዓ.ም ወንድማማቾች እነ ቦይኮቢች ለሕዝብ የሚሆን ሌላ ሲኒማ ቤት በምኒልክ አበረታችነት
ከፍተው ነበር። ይህም ሲኒማ ቤት አንድ ዓመት ያህል ከሠራ በኋላ በፕሮጀክተሩ መበላሸት ምክንያት ተዘጋ። ከዚህ
በኋላ የተሳካ ሥራ የተጀመረው ድሬዳዋ ውስጥ ነው።

ወፍጮ
የወፍጮ መኪና በኢትዮጵያ ውስጥ ለማቋቋም ከባድ ችግር ነበር። የሸዋው ንጉሥ ሣህለ ሥላሴ በ1835
ዓ.ም ገደማ አንድ በውሃ የሚፈጭ አስመጥተው ቢያስተክሉ ቀሳውስት የሰይጣን ሥራ ነውና በወፍጮ የተፈጨውን
እህል የበላ የሰይጣን አገልጋይ በመሆኑ አውግዘናል ስላሉ ወፍጮው ፈራርሶ ወደቀ። ከዚያም ዘመን ቀደም ብንል
አቡነ ሰላማ ወፍጮ እንዲገባ ብለው ለአጤ ቴዎድሮስ ቢያማክሯቸው “….የሴቶቻችንን ክንድ ምን ልናደርግበት
ነው?” ብለው ወፍጮውን ከለከሉ። አጤ ዮሐንስ “….በጉዞ ላይ እህል የሚፈጩ ሴቶችን ከማጓዝ የሚገላግለን
ነው….” ብለው ወፍጮ ቢያስተክሉ በንጉሥ ሣህለ ሥላሴ እንደደረሰው ሁሉ በእሳቸውም ላይ የሰይጣን ፈጪ ነው
ተብሎ ስለተወገዘ ቀረ። ይህን የወፍጮ ታሪክ ሐሪስም ሊዠንም ጽፈውታል።
በኋለኛው ጊዜ የማንኛውንም ውግዘትም ሆነ ታቃውሞ አሸንፈው ወፍጮን ያቋቋመ ምኒልክ ናቸው።
በአድዋ ዘመቻ ጊዜ ጓዙን ያበዛው የፈጪና ጭነት መሆኑን ያወቁት ምኒልክ ለግላቸው ብዙ እህል የሚፈጭ ወፍጮ
እንዲያስመጣላቸው እስቲቬኒን አዘዙት። ወፍጮውም መጥቶ በ1893 ዓ.ም ተተከለ። ወፍጮው የሚፈጨው ቤት
እየሄዱ በአስፈጪነት ተግባር ተካፋይ ሆኑ። በግብር ጊዜም መኳንንቱና ቀሳውስቱ ሰይጣን በፈጨው ዱቄት
የተሠራውን እንጀራ አንበላም ሲሉ ምኒልክ ደግሞ በእጅ በተፈጨ ዱቄት የተጋገረ እንጀራ አልበላም ይሉ ጀመር።
ለየመኳንንቱ ሲያስረዱም “….ፈጫይቱ በምትፈጥበት ጊዜ ንፍጧ ሲመጣ ተናፍጣ ወዲያውኑ ትፈጫለች። ኩሷን

ጠርጋ ወዲያው ትፈጫለች።….ስለዚህ በንፁህ ድንጋይ የተፈጨውን የመኪናውን ዱቄት የምወደው….” ይሉ
ጀመር።
በዚህ ወፍጮ ቤት ከተፈጨው ዱቄት የእስቲቼኒን ሚስት ዳቦ ጋግራ ለምኒልክ ሰጠች። ምኒልክ ቀምሰው
ስለጣፈጣቸው ይሄን ዳቦ መጋገር ሥራ እንድትበረታበት ስለነገሩዋት ከፈረንሣይ አገር ዳቦ (ፉርኖ) ጋጋሪ አስመጥታ
የሚሸጥበት ሱቅ ከፈተች። ሱቁን ምኒልክ እንዲመርቁ ተጠይቀው ስለነበር ለምረቃው ከሱቅ ሲገቡ ትኩስ ዳቦ
ቀረበላቸው። ምኒልክ ሲበሉ ያዩ መኳንንት ትንሽ ትንሽ ቀመሱ። በዚህም ምኒልክ ተደስተው ለጤና የሚበጅ
መሆኑን ነግረው ወድያውኑ በየቀኑ የሃያ ብር ከቤተ መንግሥት እንዲመጣላቸው የዳቦ ኮንትራት ሲይዙ በመኪና
ወፍጮ የተፈጨ ዱቄት የዳቦ ገበያ ደራ። እስቲቬኒን ስለዚህ ጉዳይ አል ቴምፖ ዲ ሚኒልክ በተባለው መጽሐፍ
ውስጥ ሲገልፅ “….ምኒልክ የሃያ ብር ዳቦ ኮንትራት እንደያዙ ጣይቱም እንደዚሁ የሃያ ብር ዳቦ በየቀኑ እንዲላክ
ኮንትራት ስለያዙ በቀን አርባ ብር የዳቦ ሽያጭ ገቢ ነበረኝ….”ይላል። የዳቦ ገበያ በመድራቱና ዳቦው በየመኳንንቱ
ዘንድ በመወደዱ የመኪና ወፍጮ ዱቄትም ለመበላት እየተለመደ ሔደ።

ጫማ
ሰንደል ጫማ እንጂ ሽፍን ጫማ ማድረግ በአገራችን አለተለመደም ነበር። ሽፍን ጫማ የሚጠላበትም
ምክንያት ያገራችን የበቅሎም ሆነ የፈረስ እርካብ ጫማውን የማያስገባ ጠባብ ስለነበረ ነው። አንዳንድ መኳንንት
በእግር በሚሄዱበት ጊዜ ነጠላ ጫማ ድርገው ይጓዙና በቅሎ ወይም ፈረስ በሚቀመጡበት ጊዜ ጫማው ወልቆ
አሽከር ይይዝና በባዶ እግራቸው ከበቅሎ ይወጡ ነበር። ይህም ሁኔታ እስከ ኋለኛው ዘመን ድረስ ነበር። እኔም
ደርሼበታለሁ።
ዳግማዊ አጤ ምኒልክ የሽፍን ጫማን ጠቃሚነት ከፈረንጆች ከተረዱ በኋላ ሰፊ እርካብ አሠርተው ሽፍን
ጫማ ማድረግ ጀመሩ። መረብ ዊልዴ እና ሮስን እንደፃፉት ምኒልክ መኳንንቱ ሁሉ ሽፍን ጫማ እንዲያደርግ
ቢመክሩም ሰሚ አጡ። ሽፍን ጫማ የሚያደርግም እንደቆማጣ ተቆጠረ። ምኒልክም ቆማጣ ያለመሆናቸውን
በአዳበባይ ባዶ እግራቸውን እያሳዩ ሽፍን ጫማ ቢያደርጉም ተከታይ ጠፋ። ምኒልክ በውዴታ እንጂ በግዴታ
የማያምኑ ስለነበሩ የልጅ ልጃቸውን ኢያሱን እንኳን ሽፍን ጫማ ማስደረግ አቃታቸው።
ምኒልክ ከአማካሪዎቻቸው ከፈረንጆች ጋር ከተማከሩ በኋላ በ1902 ዓ.ም ከፊት ጣትን ከኋላ ተረከዝን
የሚሸፍን ግማሽ ሽፍን ጫማ አሠርተው “ቆማጣ ላለመሆንህ ግማሽ እግርህ ይታያልና እኔን ይወደድህ እኔን
ምሰል። ሽፍን መጫሚያ ከእሾህና ከብርድና ከእንቅፋት ከሌላም ነገር ይከላከልልሃል ብዬ ነውና ለጤናህ ስትል
አድርግ” ብለው ችሎት ላይ ተናገሩ በኋላ ጥቂት ሠራዊት እየቀፈፈው ያን ጫማ ማድረግ ጀመረ።

ድር
ለኢትዮጵውያን ልብስ የሚሆን ድርም ሆነ ማግ በኢትዮጵያውያን ሴቶች ብቻ ተፈትሎ የሚገኝ ነበር።
የሚሽትጥ ጨርቅ የሚገኘው ከኤሮፓ ወይም እስያ ተሠርቶ የሚመጣው ብቻ ነው። ይህም ከውጭ የሚመጣው
ጨርቅ

ዋጋው

ውድ

በመሆኑ

ከጥቂት

ሀብታሞች

በስተቀር

የሚገዛና

የሚለብሰው

አልነበረም።

ዳግማዊ አጤ ምኒልክ የሸማኔዎችን አሠራር ለማሻሻል በተነሱበት ጊዜ ሸማኔዎች ጉድጓድ ቆፍረው
መሥራታቸው የሚቀርበት ዘዴ እንዲፈለግ ሲመክሩ በውጭ አገር ድር ወይም ማግ በመኪና ተፈትሎ በብዛት
እንደሚሸጥ ሰሙ። ከዚህ በኋላ አስመጡልኝ ብለው በ1897 ዓ.ም ድር መጣ። ስለዚያን ጊዘው ድር አመጣጥ

ጉዳይ ዲፕሎማቲክ አንድ ኮንስለር ሪፒርት ፎር 1905-6 ኦን ትሬድ ኦፍ አቢሲኒያ በሚባለው በዘመኑ ሪፖርት
ላይ “….ምኒልክ ጨርቁን ከማስመጣት ይልቅ ክሩ እንዲመጣ በማድረጋቸውና ልብሱ አገር ውስጥ በመሠራቱ
የልብስ ዋጋ ረከሰ። ክሩም ለአበሾች መን የተስማማ ነው። ይህ በመሆኑ በውጭ አገር የተሠራ ጨርቅ ዋጋው
እየቀነሰ ሄደ።….” ይላል።

የሙዚቃ ትምህርት ቤት
የሙዚቃ ትምህርት ቤት በአዲስ አበባ የተከፈተው በ1887 ዓ.ም ነው። ምኒልክ ከሩሲያ የሙዚቃ
አስተማሪ አስመጥተው ትምህርት ቤቱን በከፈቱበት ጊዜ ከመምህሩ ጋር 40 የተለያየ ዓይነት የሙዚቃ መሣሪያ
መጥቶ ነበር። ሞንዶን ቪዳል “….አማራዎች አንማርም ስላሉ ለመምህሩ ለሚሌውስኪ የወላይታና የሻንቅላ ሰዎች
ተሰጥተውት ሆርኒት እና ሳክስሆርን ማስተማር ጀመረ። በአራተኛው ወር ማርስሊስ የተባለው ዜማ መጫወት ቻሉ።
መምህሩ ማሊውስኪ የደረሰውን የኢትዮጵያ መዝሙርም ይጫወቱ ነበር።….” በማለት እ.ኤ.አ ጥቅምት 25 ቀን
1897 በወጣው ለቴፕስ ጋዜጣ ላይ ጽፏል።
ሙዚቃ አስተማሪዎቹ የሥራ ጊዜያቸውን ጨርሰው ሲመለሱም ምኒልክ ሁለት ኢትዮጵያውያን ወደ ሩሲያ
ሄደው እንዲማሩ አድርገዋል። እነዚህም ሁለት ኢትዮጵያውያን ወደ ሩሲያ እንደሄዱ አዲስ አበባ ለነበረው
ለመስኮብ መንግሥት ባለሙሉ ሥልጣን መልክተኛ ለጄኔራል ብላሶፍ አጤ ምኒልክ የሚከተለውን ደብዳቤ ፃፉ።
ይድረስ ከጀኔራል ብላሶፍ
ከመስኮብ አገር የመጡት ሁለት ሙዚቃ ነፊዎች ወደ አገራችው መመለሳቸው ቢሆን የመስኮብ መንግሥት
ሙዚቃ ወድቆ እንዳይቀር ከኔ ሁለት አሽከሮች ከነዚያ ጋር ወደ መስኮብ አገር መስደዴ ነው። የሙዚቃ ሥራ
እንዲማሩልኝ ከትምህርት ቤት እንዲገቡ አንተ ለመስኮብ መንግሥት እንድታስውቅልኝ እለምንሃለሁ። ሙዚቃውም
የመስኮብ መንግሥት መታሰቢያ።
ነሐሴ ፮ ቀን ፲፰፻፺ አ.ም አዲስ አበባ።

የሙዚቃ ሸክላ
በሸክላ (ዲስክ) እየተቀረፀ የሚጫወተው መሣሪያ (ግራማፎን) ወደ ኢትዮጵያ የገባው በምኒልክ ዘመነ
መንግሥት ነው። የመጀመሪያውን ግራማፎን በ1889 ዓ.ም ሄንሪ ደ ኦርሊንስ እና ኒኮላስ ሊዎንቲቭ ለምኒልክ
አመጡላቸው። ይህም እነ ሊዎንቲቭ ያመጡት ግራማፎን መጫወቻ ብቻ እንጂ ድምፅ የማይቀዳ ነበረ። በኋላ ግን
ባመቱ ማለት በ1890 ዓ.ም ከንግሥት ቪክቶሪያ የተላኩ የእንግሊዝ መልክተኞች በመጡ ጊዜ ግራማፎኑንና ድምፅ
መቅጃውን ይዘውላቸው መጡ እነኚህ መልክተኞች የእንግሊዝ ንግሥት የንግሥት ቪክቶሪያ ሰላምታ በዲስክ
ቀርፀው አምጥተው ስለነበረ ምኒልክና ጣይቱ ባሉበት መልክተኞቹ ዲስኩን አሰሙ። ጣይቱም ስማቸውን ዲስኩ
ውስጥ ሲሰሙ “እረ እኔንም ስም ትናገራለች” አሉ። በኋላም የምኒልክና የጣይቱን ድምፃቸውን (ሰላምታቸውን)
ተቀድቶ ለንግሥት ቪክቶሪያ ተላከ። እንግዲህ በኢትዮጵያ ለመጀምሪያ ጊዜ ድምፃቸው በዲስክ የተቀረፀው
የምኒልክና የጣይቱ ነው።
ዛሬ በእንግሊዝ አገር በለንደን ከተማ ብሪቲሽ ኢንስቲቲውት ኦፍ ሪከርድስ ሳውንድ በተባለው ሙዚየም
ውስጥ የሚገኘው የጣይቱን ድምፅ የያዘው ሬኮርደር ከሞላ ጐደል እንዲህ የሚል የጣይቱ ንግግር አለበት። “እኔ

እቴጌ ጣይቱ የኢትዮጵያ ብርሃን። ለታላቋ ንግሥት ቢክቶሪያ ለታላቋ የእንግሊዝ ንግሥት የምለው እግዚአብሔር
ጤንነቱን ይስጥዎት። ያስተላለፉልኝ መልክት ደረሰልኝ። አሁንም የእግዚአብሔር ፈቃዱ ሆኖ የኔ ድምፅ
ወደተከበረው የንግሥት ጆሮ ደረሰ። እግዚአብሔር ጤናና ረጅም ዕድሜ ይስጥዎ።”

ፍልውሃ
የመጀመሪያውን የፍልውሃ መታጠቢያ ቤት በ1897 ዓ.ም ግድም በዳግማዊ ምኒልክ ትእዛዝ የሠራው
ሰርኪስ ቴርዚያን ነው። ሰርኪስ የፍልውሃውን ቤት ሠርቶ ከጨረሰ በኋላ ምኒልክ ሥራ አስኪያጅ እንዲሆን
ሾመውት በእሱ ሥራ አስኪያጅነት ይመራ ጀመር። በኋላ ግን በ1900 ዓ.ም አዲስ አበባ ለገባው ለአብርሃም
ከኡርሃዚን የሥራውን ኃላፊነት ተሰጠው። በዚህ ጊዜም ማለት ጥር 25 ቀን 1900 ዓ.ም የሚከተለውን ደንብ
አወጣ።
“መኳንንት ከሚገቡበት ሸራ ላይኛው ቤት የሚገባ ሰው አንድ ብር ሰጥቶ ፯ ቀን ተጠምቆ ይወጣ።
ከዝቅተኛው ቤት የሚገባው ሰው ፩ ሩብ ሰጥቶ ፯ ቀን ተጠምቆ ይውጣ”
የሁሉም የፍልውሃ መታጠቢያ ቤት አስተዳዳሪነት አልስማማ ያላቸው ምኒልክ ሥራውን ተረክበው
ራሳቸው ይመሩ ጀመር። ዛህን ስለዚህ ጉዳይ ሲጽፍ “….መታጠቢያ የሚሆኑ ገንዳ ሁሉ አስበጁ። በፊት ዋናው
ኃላፊ አንድ አርመን ነበረ። በኋላ ግን ነጋድራስ ተሰማ እሸቱ ተሾሙ። ገቢውም በዓመት ከ500 ወደ ሁለት ሺ ብር
ከፍ አለ። የመግቢያው ዋጋ ለአንደኛ ማዕረግ ላንድ ሣምንት አንድ ብር ለሁለተኛ ማዕረግ አላድ ሲሆን ፫ኛው
ማዕረግ በነፃ ነበር።….በውሃው ጤና ሰጭነት ምክንያት ኤሮፓውያን ከውሃው እያስቀዱ ወደቤታቸው ሞልተው
ያመጡላቸዋል። እቤት እስቲደስም ውሃው አይቀዘቅዝም” ብሏል። በምኒልክ ጊዜ ፍልውሃውን የጐበኘው
ኸርዝብሩክ “….ዋናው ተወዳጅነቱ ቁምጥናና ቂጥኝ ያድናል መባሉ ነው። የሚገርመው ደግሞ እውነትም
ያድናል….” ሲል ጽፏል።

ላስቲክ
በዳግማዊ አጤ ምኒልክ ዘመነ መንግሥት ኢትዮጵያ ከነበራት የውጭ ገበያ አንዱ ላስቲክ ወይም ጐማ
ነበረ። ምኒልክ ቀደም ብለው ስለ ላስቲክ ፍለጋ ከብዙ የውጭ አገር ኩባንያዎች ጋር ደብዳቤ ቢፃፃፉም
ለኩባንያዎቹ ሁሉ ጥሩ ውጤት ያስገኘው አንድ የእንግሊዝ ኩባንያ ነበር። ኩባንያው በ1898 ዓም በኢትዮጵያ
ውስጥ ሲቋቋም መጠሪያው ኢትዮጵያን ሬይን ፕሩፍ መኖፖሊ ይባል ነበር። ይህ ኩባንያ እንደ ስሙ ሁሉ የላስቲክ
የዝናብ ልብስ በኢትዮጵያ እየሠራ ለውጭ ለመሸጥ ውጥን ነበረው። ግን በጐማው ወይም በላስቲኩ ሽያጭ ጥቂት
ዘመን እንደሠራ ምኒልክ ሲሞቱ ኩባንያውም ሞተ።
የላስቲክ ሥራ እንደተጀመረ የላስቲክ ዛፍ በየአገሩ በብዛት እንዲተከል ምኒልክ ከኩባንያው ጋር ተዋውለው
ስለነበር የዛፍ ተከላው ሥራ በሰፊው ይካሄድ ጀመር። ምኒልክም ለዛፍ ተከላው ሥራ መኳንንቶቻቸውን ካዘዙበት
ደብዳቤ ለዓይነት ያህል አንዱ የሚከተለው ነው።
ይድረስ ከራስ ተሰማ
ከደጃዝማች ጆቴ

ይህን ደብዳቤ የያዘ ሙሴ ብራይስ የሚባል የላስቲክ ኩባንያ ሰው ባንተ አገር ውስጥ የፕላስቲክ ዛፍ
ለመትከል ወደ አንተ መጥቷልና ከበረሃው ላይ ደህና መሬት እየፈለገ ይትከል። አይከልከል። በተረፈ በሥራው
ሁሉ እንድትረዳው ይሁን።
ጥር ፲፬ ቀን ፲፱፻ ዓ.ም
ይህ የፕላስቲክ ኩባንያ መሥራት እንደጀመረ ማንኛውም ሰው የላስቲኩን ጥሬ ዕቃ ከኢትዮጵያ እያወጣ
ውጭ አገር ይሸጥ ጀመር። በዚህም የሽሚያ ገበያ የላስቲክ ዛፎች ውሃ ወይም ወተት በገፍ እየወጣ በመፍሰስ ይበላሽ
ጀመር። በዚህ ምክንያት ምኒልክ ለየምኳንንቱ ሚያዝያ 13 ቀን 1900 ዓ.ም በጻፉት ደብዳቤ “ባንተ አገር ውስጥ
ላስቲክ የሚያወጡ ሰዎች የላስቲኩን ቀረጥና ግብር አዲስ አበባ ላይ መክፈላቸውን የሚመሰክር ወረቀት ካላሳዩ በቀር
እንግዲህ ወዲህ ምንም ላስቲክ ካገር እንዳይወጣ ጠንክረህ እንድትጠብቅ ይሁን” እያሉ አስታወቁ።
የፕላስቲኩ ኩባንያ ሰዎችና ተባባሪዎች በኢትዮጵያ ውስጥ ከሚሠራው ላስቲክ በቅኝ ግዛታቸው በኩል
እየተቀበሉ የላስቲኩን ጥሬ ዕቃ ከኢትዮጵያ ውጭ በማስወጣታቸው በኢትዮጵያ የተቋቋመው ኩባንያ በጥሬ ዕቃ
ምንክያት ወደ ኪሣራ አዘነበለ። ይህንንም ጉዳይ የምኒልክ ተወካይ የሆነው የሶሪያው ሰው ኢደልቢ ለምኒልክ
አመለከተ። ምኒልክም ላስቲኩ ከኢትዮጵያ በሚወጣበት በኩል ገዢ ለሆኑት ለራስ ወልደ ጊዮርጊስ ጥር 5 ቀን
1902 ዓ.ም በጻፉላቸው ደብዳቤ “ላስቲክ የሚገዙ የሙሴ ኢደልቢ ሰዎች ላስቲክን እዚሁ አዲስ አበባ እያመጡ
እጅምሩክ እየተመዘነ ይውሰዱ እንጂ በዚያ በኩል ሌላ አገር እንዳይወስዱ በውል እንድታስጠብቅ ይሁን” በማለት
አስጠነቀቁዋቸው።
በዚህ ትግል ላይ እንደተሆነ የምኒልክም ሕመም እየጠና በመሔዱ የላስቲኩ ሥራ ተቆጣጣሪና ደጋፊ
በማጣቱ ሁሉም ባክኖ ኩባንያውም ተዘጋ።

ትንባሆ
የትንባሆ ሥራ በኢትዮጵያ ሞኖፖል ሆኖ በመንግሥት እጅ የሆነው በ1900 ዓ.ም በምኒልክ ዘመን ነው።
የትምባሆ ሞኖፖል ሥራ ሐረር ውስጥ በሙሴ ሐናፊ ኃላፊነት የሚመራ ነበር። ሐናፊ ሥራውን በሚገባ ባለማካሄዱ
በ1901 ዓ.ም በሐናፊ ቦታ ሙሴ ቤርባኮፍ ተተካ።
ይህ ሹም ሽር በተደረገበት ጊዜ ምኒልክ ለሐረጌው ገዥ ለደጃዝማች ባልቻ የሚከተለውን ደብዳቤ
ጻፉላቸው።
ይድረስ ከደጃዝማች ባልቻ።
ባገራቸን በኢትዮጵያ ግዛት ውስጥ ያለውን የትምባሆ ሥራ የመንግሥታችን ሞኖፖል አድርገን ቀድሞ
ሥራውን ሁሉ ጠብቆ የሚሠራ ሐናፊን አድርገን ነበር። አሁን ግን የዚህን የትምባሆ ሥራ ሁሉ በመግሥታችን ስም
የሚሠራና የሚጠብቅ ቤርባኮፍን አድርገናል ሐናፊ ሥራውን ከለቀቀበት ቀን ጀምሮ እስካሁን ድረስ የተሸጠውን
ትምባሆና ያልተሸጠውን አሁን ያለውንም ትንባሆ ሁሉ ከነሒሳቡ እንዲረከብና ሥራውን ቀድሞ በሐናፊ ጊዜ
እንደነበረው በሥራት ከአገር ውስጥ ከቤርባኮፍ በቀር ሌላ ሰው ትምባሆ እንዳይሠራ ከውጭ አገር አምጥቶ
እንዳይሸጥ አዋጅ አድርገህ በውል ማስጠበቅ ነው። ደግሞ ሥራውም የኛ የመንግሥታችን ነውና በሁሉም ነገር
እንድትረዳው ይሁን።

ሐምሌ ፲ ቀን ፲፱፻፩ ዓ.ም

መንገድ
የተቻለውን ያህል ኢትዮጵያን በመንገድ ለማገናኘት ምኒልክ ታላቅ ውጥን ነበራቸው። በ1896 ዓ.ም
የመንገድ መዳመጫ ሩሎ እና ሰረገላ ካስመጡ በኋላ ሠረገላው የሚሔድበት መንገድ በሩሎው እየተዳመጠ ይሠራ
ጀመር። ይህ የመንገድ ሥራ ከአዲስ አበባ እስከ አዲስ ዓለም ድረስ የተሠራው መልካም ሲሆን ሌላውን አገር
ለማዳረስ ግን የገንዘብ ችግር አጋጠመ። ሕዝቡ በየጊዜው ለመንገድ ሥራ እየታዘዘ በመውጣቱ የራሱ የግብርና ሥራ
ታወከ። ይህን የተገነዘቡት ምኒልክ ሕዝቡ በጉልበቱ ፈንታ ብር እንዲያወጣና የመንገድ ሥራ በተቀጣሪዎች
እንዲሠራ ወሰኑ።
ሕዝቡ ገንዘብ እንዲያወጣም አዋጅ ታወጀ። አዋጁም በአንድ ከብት አንድ ብር እንዲያወጣ ነበር። ገንዘብ
ማዋጣት እንደተጀመረም በመዋጮው አዋጅ ሕዝቡ መማረር ጀመረ። ይህንንም የሕዝቡን ማማረር የወሎው
መምህር አካለ ወልድ ለምኒልክ ገልፀው ጻፉላቸው። ምኒልክም የሚከተለውን መለሱላቸው።
ይድረስ ከመምህር አካለ ወልድ
ስለምድር ባቡር ሥራ ገንዘብ አውጡ ባልነው ሰው አለቀሰ ብለው የላኩብኝ ደብዳቤ ደረሰልኝ።
ያገራችንማ ሰው ምን እውቀት አለው። ደርቡሽ ቢመጣ ከደርቡሽ ጋራ ሆኖ ይዋጋልና። ፈረንጅም ቢመጣ ከፈረንጅ
ጋራ ሆኖ ይዋጋናል። እኔ ግን ይሄንን የምድር ባቡር መንገድ ይበጅ ማለቴ ለአገራችን መጠበቂያ በዬ ነው እንጂ

11459

Nel 1902 Menelik II, I’imperatore d’Abissnia, esamino personalmente due

progetti per la construzione di un ponte e I relative modellini poiche gli era stato
assicurato che questi ultimo avevano le identiche caratterisaiche di quelli reali, li provo
con unpugno; uno ando in pezzi mentre l’altro resistette, e venne prescelto.
እ.ኤ.አ በ1974 (በኛ 1966) ዓ.ም የወጣው ላሴቴማና ኢንግሚስቲካ የተባለው የኢጣሊያ መጽሔት 44ኛ ዓመት
ቁጥር 2258 ላይ “የማይታመኑ እውነቶች” በሚል ርእስ ስር የምኒልክን ስዕል አውጥቷል። ጽሑፉ የሚለው
በ1902

(በኛ 1894) ዓ.ም ምኒልክ ድልድይ ለማሠራት አስበው የሚሠራው ድልድይ ሁለት ሞዴሎች

ቀረቡላቸው። ምኒልክም የሚሠራው ድልድይ ጥንካሬ ለማወቅ ሁለቱን የድልድይ ሞዴሎች በየተራ በጡጫ
መቱዋቸው። አንደኛው ሲሰበር ሁለተኛው አልተሰበረም። ከዚህ ሙከራ በኋላ ያልተሰበረውን ዓይነት እንዲሠራ
አዘዙ። እኔ ልሔድበት ሰው ላመላልስበት አይደለም። ደግሞም የወሎን የበጌምድርን ሰው አፄ ዮሐንስ እንኳን
ከብቱን የበኸር ልጁ ሳይቀር እየተሸለጉ ሲያስጨንቁት እኔም ስመላለስ ያን ያህል እየተዘረፈ ይኖር አልነበረምን።
ዛሬ ያንን ሁሉ መከራውን ረሳውና ላገራችን ጥቅም ይሆናል ብለን በጭራ አንድ ብር አውጣ ብንለው በዚህ
መመረሩ እጅግ የሚገርም ነው። እንኳን በአስር በአሥራ አምስት ዓመት እንዲያውስ ዓመት ባመት ባመቱ ለንጉሡ
ግብር አይገባውምን። ይህስ ከእንቅልፌ ለምን ቀሰቀሳችሁኝ እደማለት ያለ ነው እንጂ በጭራ አንዳንድ ብር አውጡ
ቢባል የሚጎዳ ሆኖ አይደለም። በተረፈ ሌላውን ነገር ሁሉ ከእቴገ ደብዳቤ ያገኙታል።
ታህሳስ ፳፱ ቀን ፲፱፻ ዓ.ም

ምኒልክ ከመምህር አካለ ወልድ የሚያበሳጭ ደብዳቤ ቢደርሳቸውም የትግራዩ ገዥ ደጃዝማች አበርሃ
ደግሞ በመንገድ ሥራው መዋጮ የሚያበረታታ ደብዳቤ ይጽፉላቸው ነበር። ደጃች አብርሃ ለምኒልክ እንዴት ያለ
ደብዳቤ ጽፈውላችው እንደነበረ ምኒልክ ከጻፉላቸው መልስ ውስጥ መረዳት እንችላለን።
ይድረስ ከደጃዝማች አብርሃ።
ለተሰማ የላክልኝ ደብዳቤ አየሁት። እሱም በቃል የላከውን ሁሉንም ነገረኝ። ስለ ምድር ባብሩ ሥራ
በጭራ ይውጣ ያልነው በር ነገር ይሄ ነገር በኛ ብቻ አይደለም።፡ በፈረንጆችም አገር ነውና በዚህ ነገር አይዘኑ
ብለህ የላክብኝን አየሁት። እውነትህን ነው። የዚህ ነገር የሚገርም ነው። እኔም ይህ የምድር ባቡር የገባ እንደሆነ
ለአገራችን ጥቅም ነውና በጭራሽ ይውጣ ማለቴ ነው ድሃውም ባለጠጋውም እንዳቅም እንዳቅሙ እንዲያወጣ ብዬ
ነው እንጂ በአገር በአገሩ ፈሰስ ጥዬ ማውጣቱን አላጣሁትም ነበር። ቀድሞስ በየዓመት በየዓምቱ ፈሰስ እየጣሉ
ይቀበሉት የነበረውን ገንዘብ ድፍን ትግሬ ያውቀው የለምን። አለዚያ አይሆንም ካለ እጥፍ እያደረግን እንቀበለዋለን።
ሚያዝያ ፳፰ ቀን ፲፱፻ ዓ.ም
ምንም እንኳን ማንኛውም ኢትዮጵያዊ ባለው የከብት ብዛት ልክ ገንዘብ እንዲያወጣ ቢታዘዝም ሕዝቡ
በጫና ሳይያዝ ቀስ በቀስ እንዲከፍል ተደርጎለት ነበር። ይህንንም ለመረዳት ቀጥሎ ያሉትን ደብዳቤዎች
እንመልከት።
ይድረስ ከራስ ሚካኤል።
በጭራ አዋጡ ብለን ያዘዝነውን ብር ቶሎ ቶሎ አውጡ እያልክ አስቸኩለኸዋል አሉ። ድሃው እንዳይጨነቅ
በወዝ በወዝ እያደረግህ ማስወጣት ነው እንጂ አንድ ጊዜ ጨርሰህ አውጣ ያልነውማ እንደሆነ ድሃው ከብቱ
ይረክስበና አይሸጥለትም። አሁንም ድሃው ጨርሶ ለመስጠት ገንዘብ ይቸግረዋልና የተቸገረው ሰው እኩሌታውን
ዘንድሮ እየሰጠ ደግሞ እኩሌታውን ከብቱን እየሸጠ በጥቢ እንዲሰጥ ይሁን። ነገር ግን ጨርሶ መስጠቱ የማይቀር
ነውና ገንዘብ አለኝ ዘንድሮ ጨርሼ እሰጣለሁ ያለ እንደሆነ መቀበል ነው።….
ጥር ፲፭ ቀን ፲፱፻ ዓ.ም
ይድረስ ከፊታውራሪ በንቲ።
ስለባቡሩ መንገድ ሥራ በጭራ ያወጣ ያልነው ብር አገሩ ተጐድቷልና ቢቆይ ይሻላል ያልከውን መልካም
አደረግህ። አሁንም ማውጣቱ ይቆይና አንተው እንዳልከው በሌላ ጊዜ እኛ አውጣ ስንለው ያውጣ።
መጋቢት ፳፬ ቀን ፲፱፻ ዓ.ም
ይድረስ ለደጃዝማች ገብረ እግዚአብሔር።
ለባቡሩ ሥራ ይውጣ ያልነውን ብር ዛሬ ጨርሶ ለመስጠት ገንዘብ የሚቸግረውን ሰው አንድ ጊዜ ጨርሰህ
ካላወጣህ እያላችሁ አታጣድፉት። እንደተገኘለት እያሰናዳ እዲሰጥ ይሁን።
ሚያዝያ ፪ ቀን ፲፱፻ ዓ.ም

ዛሬ መኪና መግነድ ይባል እንጂ በኔ ዕድሜ እንኳ እስከ ቅርብ ጊዜ ድረስ የባቡር መንገድ ነበር የሚለው።
ከነዘፈኑም “የባቡር መንገድ ሰፊው ከለልሽ
ምነው በጠባቡ በልቤ መጣሽ” ይባል ነበር።
ይህ የባቡር መንገድ መዋጮ የታዘዘበትም ዋናው ምክንያት ሕዝቡ መንገዱን በጉልበቱ እንዲሠራ ታስቦ
ነበረ። ይህ የሆነ እንደሆነ መንገዱን እንዲሠራ የሚታዘዘው ድሃው ነው። ሀብታሙ ግን አንዳችም የሥራ መዋጮ
እንደሚያደርግ ስለታወቀ ብር በመዋጣቱ እንዲሠራ ተደረገ። ሀብታሞችም ብር ማውጣቱ ቀርቶ በጉልበት
እንዲሠራ የሚል አሳብ አቅርበው ነበር። ምኒልክ ግን አይሆንም አሉ። ይህንንም አሳብ ጥሩ አድርጎ የሚያብራራልን
ምኒልክ ለአባ ኃይሉ የጻፉት ደብዳቤ ነው።
በጭራሽ ይውጣ ያልነውን የፈሰሱን ብር ነገር የላኩትን ደብዳቤ አየሁት። ነገር ግን ለኢትዮጵያ ጥቅም
የሚሆን ባገራችን ባቡር ለማግባት የባቡሩን መንገድ ሥራ ጀምረናል። ለዚሁም በየአገሩ ያለውን ሰው ሁሉ ሥራ
እንዳለው የሱ የራሱ ሥራ ይቀራል ብለን በኪራይ የሚሠራበትን ገንዘብ ያውጣ ማለታችን ስለዚህ ነው። አሁንም
ይህ ደንብ በእናንተ ብቻ አይደለም። ባገር ሁሉ የሆነ ነውና ማውጣቱ የማይቀር ነው።
ጥር ፳፭ ቀን ፲፱፻ ዓ.ም
ይህን የመዋጮ ብር ማንም ሰው ለራሱ ጥቅም እንዳይነካው አስገዘቱ። ምኒልክ በራሳቸውም ከገንዘቡ
ምንም ላይነኩ ማሉ። አንድ ጊዜ ራስ ወሌ ገንዘብ ቸገራቸውና ከዚህ ለመንገድ ሥራ ከተዋጣው ገንዘብ ለመበደር
ምኒልክ ጠየቁ። ምኒልክም ህዳር 8 ቀን 1902 ዓ.ም በተጻፈው ደብዳቤ ሲመልሱላቸው። “….ወሌ ሙት….ይህ
የጭራ ብር እንዳይነካ ግዝት ነው። እኔም መሀላ አለብኝ። ከሱ ላይ አንድም ብር ለሌላ ጉዳይ አይግባ….ያንኑ
የጭራውን ብር ሁሉ ልቅም አድርገህ እንጦኪያ ድረስ ሰደህ ለወህኒ አዛዥ ቸርነት አስረክብልኝ። እሱ ወደዚያ
ያመጣልኛል።….” ብለዋቸዋል።
በዚህም ከሕዝብ በተዋጣው ገንዘብ በአባይና ባንዳንድ ታላላቅ ወንዞች ላይ ድልድዮች ተሠሩ። ሌላውም
ሥራ በመቀጠል ላይ እንዳለ ምኒልክ ሕመም እየጠና በመሔዱና በመሞታቸው ሥራው ሁሉ ተቋረጠ።

አራዊት ጥበቃ
በእንግሊዝ አገር ሠራዊት የአእዋፍና የአሣ መጠበቂያ ማኅበር ግንቦት 12 ቀን 1893 ዓ.ም መቋቋሙንና
የኢትዮጵያም በዚህ ማኅበር እንድትገባ በማለት ሙሴ ቤርድ ለምኒልክ አጫወታቸው። የደንቡንም ግልባጭ
አነበበላቸው። ምኒልክ በሰሙት

በአራዊት ጥበቃው ደንብ ተደሰቱ። ይህንንም ሁኔታ በኢትዮጵያ የእንግሊዝ

መንግሥት ባለሙሉ ሥልጣን ሚኒስትር የሆነው ሚስተር ሀሪንግተን የአገሩን መንግሥት ጠይቆ የተብራራ መልስና
ሙሉውንም የማኅበሩን ደንብ እንዲያስመጣላቸው ጠየቁት። ሚስተር ሀሪንግተንም ሁሉን አሟልቶ ካስመጣላቸውና
ካስረዳቸው በኋላ ምኒልክ የማኅበሩ ሊቀመንበር ለነበሩት ለእንግሊዝ የውጭ ጉዳይ ሚኒስትር ደብዳቤ ጻፉ።
ይድረስ ከክቡር ሎርድ ላንድሰድወን።
የእንግሊዝ መንግሥት የውጭ ጉዳይ ሚኒስትር

በሎንደን ከተማ በግንቦት በ፲፪ ቀን ፲፰፻፺፫ ዓ.ም የኤሮፓ ነገሥታቶች የተዋዋሉትን የአውሬና የአእዋፍ
የአሣ መጠበቂያ ውል በኮሎኔል ሀሪንግቶን እጅ ተቀብዬ አየሁት። መረመርሁት። በዚህ ውል ያገኘሁትን ሐሳብና
የንገሥታቶችን መልካም ፈቃድ እጅግ ወድጃለሁ። ይህንንም ያሰቡትን የአውሬና የወፍ የአሣ መጠበቂያ
በመንግሥቴ ውስጥ ለመፈፀም እኔ የሚቻለንኝንና የሚመቸኝን ሁሉ ለማድረግ ፈቃዴ መሆኑን አመለክታለሁ።
ህዳር ፳፰ ፲፰፻፺፬ ዓ.ም አዲስ ዓለም ከተማ
ኢትዮጵያ ከአራዊት ጥበቃ ማኅበር ከገባች በኋላ ምኒልክ አውሬ እያደኑ የሚኖሩትም ሰዎች ቢሆኑ
ባንድነት ባንድ ቦታ ሠፍረው ሊያድኑ የሚችሉት አውሬም ተለይቶ ተነገራቸው። ከዚህ በተረፈ ግን ማንም ሰው
ያለ መንግሥት እንዲያውም ያለ ምኒልክ ፈቃድ ታላላቅ አውሬ እንዳያድን በጥብቅ ተከለከለ።
ይህንንም ክልከላ ምኒልክ ለየመኳንንቱ ነሐሴ 11 ቀን 1900 ዓ.ም በተጻፈው ደብዳቤ አሳወቁ። ያም
ደብዳቤ እንዲህ የሚል ነበር። “….በየበረሃው ተበታትነው አውሬ እያደኑ የሚኖሩ ሰዎች እዚህ መጥተው ነበር።
እነዚህም ሰዎች አዳኝ ሁሉ ሰባስበው ከደጃዝማች ተፈሪ ግዛት ውስጥ ቦኩ ከተማ አድርገው የምስክር ወረቀት
ይዘው እያደኑ እንዲቀመጡ ፈቅጄላቸዋለሁ። ደግሞ ከዚህ ቀደም ሳይቀበልና የምስክር ወረቀት ሳይዝ ዝሆን ሲያድን
ያገኙትን ሰው ሁሉ እንዲይዙ እነሱን አዝዤአቸዋለሁ። ያለፈቃድና ያለ ምስክር ወረቀት ሲያድን አግኝተው
የሚይዙትን ሰው እየተቀበልክ ወደዚህ እንድትሰድልኝ ይሁን። የምስክሩንም ወረቀት እንድታየው ይሄው ዓይነቱን
ሰድጄልሃለሁ።”
ምኒልክ ለዝሆን ገዳዮች ይሰጡዋቸው ከነበሩት ከብዙዎቹ የፈቃድ ወረቀቶች መሀል ሁለቱን እንመልከት።
ይድረስ ከራስ ወልደጊዮርጊስ
አሽከርህ ኃይለ ኢየሱስ ዝሆን እንድገድል ይፈቀድልኝ ብሎ ቢያስቸግረኝ አንድ ዝሆን እንዲገል
ፈቅጄለታሁና ትልቅ ጥርስ ያለው አንድ ዝሆን እንዲገደል ይሁን። እሱ የገደለውንም የዝሆን ጥርስ ለብቻው ለይተህ
ታሳየኛለህ። ነገር ግን ካንድ ዝሆን በቀር ሌላ እንኳን ሊገድል አቁስሎም ቢገኝ እጁን ይዘህ ስደድልኝ።
ጥር ፪ ቀን ፲፰፻፺፱ ዓ.ም
ይድረስ ከራስ ተሰማ።
አሽከርህ በየነ ዝሆን እንድገድል ይፈቀድልኝ ቢለኝ ፈቅጄለታለሁና ትልቅ ጥርስ ያለው አንድ ዝሆን
እንዲገድል ይሁን። ጥርሱንም እኔ እገዛዋለሁ። ነገር ግን ጥርስ የሌለው ወይም ጥርሱ ትንንሽ የሆነ ዝሆን የገደለ
እንደሆነ እጁን ይዘህ አስረህ ስደድልኝ።
ጥር ፬ ፲፱፻ ዓ.ም
ጥርሱ ትልልቅ የሆነ ዝሆን ማለት ዝሆኑ እድገቱን ያበቃና ያረጀ ማለት ነው።

ጥይት
ቅኝ ገዢዎች ኢትዮጵያን የመያዝ አሳባቸው አልተኛ ስለነበረ በየሰበብ አስባቡ እያደረጉ የጦር መሣሪያ ወደ
ኢትዮጵያ እንዳይገባ ይከለክሉ ጀመር። ምኒልክም እንዲህ ዓይነቱ ሙግትና ልመና ስለሰለቻቸው ለየጠመንጃዎቹ

የሚሆኑ ጥይቶች የሚሠሩበትን የጥይት ፋብሪካ አዲስ አበባ ከተማ ውስጥ በ1899 ዓ.ም ተቋቋሙ። የፋብሪካው
መሣሪያ የተገዛው ከእንግሊዝ አገር ግሪንውድ ከተባለ ኩባንያ ነበር።

ብስክሌት
ብስክሌት አዲስ አበባ ከተማ የገባው በ1893 ዓ.ም ነው። የመጀመሪያዋ ብስክሌት አዲስ አበባ እንደገባች
ምኒልክ ዘንድ ቀረበች። ዳግማዊ አጤ ምኒልክም ብስክሌቷን ተመልክተው “….ከአሻንጉሊት ትንሽሻል
ትላለች።….” ማለታቸውንና ነድተው እንዲያሳዩዋቸውም መጠየቃቸውን ጉኦዶሮፕ ጽፏል። ምኒልክ የብስክሌቷን
አነዳድ ከተመለከቱ በኋላ ተደንቀው “ያልገባኝ ነገር እግር ከመወዛወዝ ካላረፈ ድካሙ ምን ቀረለት” አሉ። የዕለቱ
ዕለትም አነዳድዋን አስተምሩኝ ብለው ካባቸውን ጥለው ልምምድ መጀመራቸውን ቪክቶር ጉኦዶሮፕ ጽፎላቸዋል።

ቀይ መስቀል
እቴጌ ጣይቱ ብርሃን ዘኢትዮጵያ
ይህንን ደብዳቤ ለሚያይ ሕዝብ ሁሉ ሰላምታዬን እሰጣለሁ። ለክርቲያን ለተጐዱም ሕዝብ ለነዳያን
ለቆሰሉም ብርቱ ሕመም ለታመመም ሕዝብና ሠራዊት የፍቅር መልካም ሥርዓትና የርኅራኄ ርዳታ ለማሳየት
ስላሰብን ይህንንም የርኅራኄ መልካም ምግባር ለመፈጸም በመንግሥታችን በኢትዮጵያ የቀይ መስቀል ማኅበር
ለመትከል ወደድን። በእውነተኛ ልብ የተከልነው የቀይ መስቀል ማኅበር እግዚአብሔር ለመጠበቅ ስላበቃን
ማኅበራችንን ለረዳ ለዶክተር ኩርት ሂርትሰቡርህ በከበረው ቀይ መስቀል ንሻኖችን አክብረን ሸልመነዋል። ይህንንም
ንሻን በደረቱ እንዲይዘው ፈቅደንለታል።
ሰኔ 9 ቀን 1899 ዓመተ ምሕረት አዲስ አበባ ከተማ ተጻፈ።
በደብዳቤው ላይ እንዳነበብነው እቴጌ ጣይቱ የማኅበሩ የበላይ ጠባቂ ለመሆን መፍቀዳቸውን ገልጸዋል።
በዘመኑም የቀይ መስቀል ኒሻን አሠርተው እንደነበረም ደብዳቤው ይገልጸዋል።

ማኅበሩ በእርግጥ የተቋቋመው

በ1899 ዓ.ም ነው ባንልም ከአስር ዓመታት በፊት ደግሞ ዳግማዊ አጤ ምኒልክ በ1889 ዓ.ም ጥቅምት 12 ቀን
ጥቅምት 27 ቀንና ኅዳር 18 ቀን ሶስት ደብዳቤዎችን በማከታተል ለሩስያው ንጉሥ ባለቤት ለንግሥት ማርያም
የቀይ መስቀልን መመሥረታቸውን ጽፈው ነበር። ለማስረጃ ያህል ጥቅምት 12 ቀን የጻፉትን ድብዳቤ እንመልከት።
ሞአ አንበሳ ዘእምነደ ይሁዳ
ምኒልክ ንጉሠ ነገሥት ዘኢትዮጵያ
ይድረስ ከመስኮብ ነገሥታት እቴጌ ማርያም ፌኦዶሮፍና በከበሩት በተመሰገኑት እጅግ በሚያፀዕቱት ባልዎ
ንጉሠ ነገሥት እስክንድር ልብ የነበረውን የኛን ፍቅር አሳብ አለመርሳትዎ ዛሬ እኛን ባስቸገረ ጊዜ ለመርዳት የቀይ
መስቀል ማኅበር ሐኪሞች በመላክዎ ገለጡት። ይኽንንም የእውነተኛ የክርስቲያን ፍቅር ሥራ ከሁለት ሺ ዘመን
ጀምሮ በአሕዛብ መሐል ለምንኖረው ከጥሩ ልቦና አስበው ለኛ ስለላኩልን እግዚአብሔር ያመስግንልን።
ደግሞ ያስቡት የክርስቲያን ፍቅር ፍፁም እንዲሆን አስበው ሥራውና ቃሉ የተካከለ ጀኔራል ሸዊደፍን
በውነት ለተላኩበት የክርስቲያን ቸርነት ሥራ ለማሳየት ሌትና ቀን ለሚተጉ ከመዠመሪያው እስከ ኋለኛው ያሉ
ሐኪሞች ለሙሉ ኢትዮጵያ አብነት የሆኑ ስለላኩልን እጅግ እናመሰግናለን።

እኛም ሕዝባችንም የርስዎን አብነት አይተን ምንም እስከዛሬ ድረስ ባገራችን በወንጌል የተጻፈው ሥራ
ስላጠፋ አደራረጉ ቢጣፍጠን የቀይ መስቀል ማኅበር በርስዎ አብነት በኢትዮጵያ በእቴጌ ጣይቱ ጥግነት ተከልነው።
መሠረቱ እርስዎ ስለሆኑ ከእግዚአብሔር ረዳትነት ጋር ለዘላለም እንዲፀና ተስፋ አለን። ይህንንም የሰሩልን
ያመለከቱን መልካም ሥራ በኛና በሕዝባችን ልብ ታትሞ ይኖራል። ይህ አሁን ያሳዩን የክርስቲያን ፍቅርና ሥራ
የቸርነት ብቻ እንዳልሆነ አየነው። ትልቁ የመስኮብ መንግሥት እግዚአብሔር መንግሥታችሁን እንዲያከብር
ከረዳችሁ ነፃነታችሁ ለዘላለም በጣም ይታወቅ ብሎ ይህን የቀይ መስቀል ማኅበሮች በመላኩ ተረዳነው። ይህንንም
የረቀቀ ነገር አስበው ስለላኩልን እድሜዎን እንዲያረዝምልን ሕዝብዎንም እንዲጠብቅልን የተመሰገኑት የልጅዎንም
መንግሥት እንዲያሰነብትልን እግዚአብሔርን እንለምናለን።
ጥቅምት ፲፪ ቀን ፲፰፻፹፱ ዓ.ም አዲስ አበባ ተፃፈ።
የቀይ መስቀል ማኅበር አባላት ኢትዮጵያ ውስጥ የገቡት ከአድዋ ድል በኋላ መንፈቅ ያህል ቆይተው
ስለሆነ ስለቀይ መስቀል ማኅበር አላማና ተግባር ዳግማዊ አጤ ምኒልክም ሆኑ እቴጌ ጣይቱ በሚገባ ያውቃሉ።
ስለዚህ ከዚያን ጊዜ ወዲህ ማለት ቢያንስ በ1889 ዓ.ም ጀምሮ የቀይ መስቀል ማኅበር ስም በአዲስ አበባ ከተማ
የታወቀ ነበር። በኢትዮጵያ ቀይ መስቀል ማኅበር ከዓለም ቀይ መስቀል የማኅበር በሩሲያዊዋ ንግሥት አማካይነት
ተመዝግቦ አባል ሆኖ ይሆን?

አረቄ
የኤሮፓ መጠጥ ሱቅ በመክፈት በኢትዮጵያ ያስለመዱ አርመኖች ናቸው። አብዛኛው መጠጥ በኤሮፓውያን
ይዞታ የሚቀመም ነጭ አረቄ ወይም አኒቼ ነበር። ይህ የአኒቼ ፋብሪካ በ1890 ዓ.ም ገደማ ተባዛ። ማርዲሮስ
አዝናቦሪያን አረቄ ማውጣት እንደጀመሩ በአረቄው ተወዳጅነት የተነሳ ማርዲሮስ አረቄ ጠጭው በዛ። የማርዲሮስ
አረቄን ለመወዳደር እየተባለ ሌላው ሁሉ አልኮሉን እያበዛ ያወጣ ጀመር። በዚህም ምክንያት በአዲስ አበባ ከተማ
ውስጥ ሰካራምና በሽተኛው እየበዛ ስለሄደ አጤ ምኒልክ የሚከተለውን አዋጅ አወጁ።
ሞአ አንበሳ ዘእምነገደ ይሁዳ
ዳግማዊ ምኒልክ ንጉሠ ነገሥት ዘኢትዮጵያ
አዋጅ
ቀድሞ ጠጅና አረቄ የሚሸጥና የሚገዛ ሁሉ በልክ ነበር። አሁን ግን ሰው ሁሉ ሌላ ሥራውን እየተወ
ሁሉም መሸተኛ ሆነ። የሚገዛም ሰው አልፎ ሂያጅ መንገደኛ ነጋዴ ከወታደርም ደጅ ጠኚ የሆነ ሰው ነበር። አሁን
ግን በከተማው ሰው ህሉ መሸተኛ ሆነና የሌባና የቀጣፊ መቃጠሪያ ሆነ። አረቄም የሚሸጠው ሰው ሁሉ
ሲቢርቶውን እየበጠበጠ ሌላም መድኃኒት እየጨመረ እየሸጠ እየገዛ የሚጠጣው ሁሉ ሕመምተኛ የሚሆን ቢሆን
ስለዚህ ለጠጅና ለአረቄው መሸጫ ለብቻው ሥፍራ ለይተናልና አረቄም ጠጅም የምትገዛ ሰው ከዚያ እየሄድክ ግዛ
እንጂ ከሌላ ዘንድ አትግዛ። ሻጭም ገዢም ከዚህ ከተፈቀደው ቦታ በቀር ከሌላ ዘንድ ስትገዛ የተገኘህ ሰው
በከብትህ ትቀጣለህ።
ጳጉሜ ፪ ቀን ፲፰፻፺፱ ዓመተ ምሕረት

ሥራ ማቆም
ሥራ ማቆም አድማ የተጀመረውም በምኒልክ ዘመን ነው። የእጦጦ ማርያም ቤተ ክርስቲያን እንደገና
ታድሳ በምትሠራበት በ1898 ዓ.ም በታህሣሥ ወር ሳይታሰብ የቤተ ክርስቲያኑ ሥራ ቆመ። ሥራው በምን
ምክንያት እንደቆመ ቢጠየቅ ሠራተኞቹ ግሪኮች ደሞዛቸው ስላልተከፈላቸው ሥራ ማቆማቸውን ምኒልክ ሰሙ።
ወዲያውኑም ሥራ ያቆሙት ግሪኮች አስጠርተው አባብለውና ደሞዛቸውን ከፍለው ሥራው እንዲጀመር አደረጉ።
ሥራው ሳይቆም ደሞዛቸው እንዲከፈላቸው ለምን እንዳልጠየቁ ምኒልክ ግራ ገብቷቸው ስላ በአጠገባቸው ያሉ
የውጭ አገር ሰዎች “በፈረንጅ አገር ደንቡ ሥራ ማቆም ነው” አሉዋቸው። ምኒልክም “የፈረንጅ ፈሊጡ ሁሉ
ድንቅ ነው። የጉልበቱን ዋጋ በጉልበቱ ለማግኘት ማሰቡ ነው።” ብለው መለሱ።
ይህ የምኒልክ መስል አሰጣጥ እንደ አዋጅ ሆኖ ስለተቆጠረ በአዲስ አበባ ያሉ ግንብ ገንቢ ፈረንጆች
በሙሉ በ1899 ዓ.ም በግንቦት ወር የመገንባት ሥራቸውን ከዳር እስከ ዳር አቆሙ። ቢጠየቁም “የምንገነባበት ዋጋ
ስላነሰን ነው” አሉ። ይህን የሰሙት ምኒልክም “አነሰን ካሉ ይበቃናል የሚሉትን እየሰጣችሁ አሠሩዋቸው” ብለው
ስላዘዙ የገንቢዎች የመገንቢያ ዋጋ ከፍ አለ።

የሚኒስትሮች መሾም
በኢትዮጵያ ታሪክ ውስጥ ለመጀመሪያ ጊዜ ሚኒስትሮች የተሾሙት ጥቅምት 14 ቀን 1900 ዓ.ም ነው።
በዚያን ጊዜም በዳግማዊ አጤ ምኒልክ የተሾሙት የመጀመሪያዎቹ ሰባት ሚኒስትሮች የሚከተሉት ናቸው።
1ኛ/

አፈንጉሥ ነሲቡ መስቀሉ

የዳኝነት ሚኒስትር

2ኛ/

ፊታውራሪ ሀብተ ጊዮርጊስ

3ኛ/

ፀሐፌ ትእዛዝ ገብረ ሥላሴ ወልደ አረጋይ

የጽሕፈት ሚኒስትር

4ኛ/

በጅሮንድ ሙሉጌታ

የገንዘብና የጓዳ ሚኒስትር

5ኛ/

ሊቀ መኳስ ከተማ

ያገር ግዛት ሚኒስትር

6ኛ/

ነጋድራስ ኃይለ ጊዮርጊስ

የንግድና የውጭ ጉዳይ ሚኒስትር

7ኛ/

ከንቲባ ወልደ ጻዲቅ ጐሹ

የርሻና የመሥሪያ ሚኒስትር

የጦር ሚኒስትር

ምኒልክ እነኚህን ሚኒስትሮች እንደሾሙ በአዲስ አበባ ያሉ የውጭ አገር መንግሥታት ተወካዮች ሹመቱን
እንዲያውቁት የሚከተለውን ደብዳቤ ጻፉ።
“….የዩሮፓን ሥርዓት በአገራችን በኢትዮጵያ ካሰብን ብዙ ጊዜ ነው። እናንተም የሮፓ ሥርዓት
በኢትዮጵያ ቢለመድና መልካም ነው እያላችሁ ስታመለክቱኝ ነበር። አሁንም የእግዚአብሔር ፈቃዱ ሆኖ ለመፈፀም
ቢያበቃኝ ምኒስትሮች ለመሾም ዠምሬ። አፈንጉሥ ነሲቡን። ፊታውራሪ አብተ ጊዮርጊስን። ጸሕፌ ትእዛዝ ገብረ
ሥላሴን። በጅሮንድ

ሙሉጌታን።

ሊቀመኳስ ከተማን።

አድርጌአለሁና ይህንን እንድታውቁ ብዬ ነው።

ነጋድራስ

ኃይለጊዮርሲስን። ከንጊባ

ወልደጻድቅን

ጥቅምት ፲፬ ቀን ፲፱፻ ዓመተ ምህረት አዲስ አበባ ተጻፈ።
ሚኒስትሮቹ ከተሾሙ ከ15 ቀናት በኋላ ደግሞ ለሚኒስትሮች መመሪያ የሚሆን ደንብ አወጡ። የወጣውንም
ደንብ በሚቀጥለው ደብዳቤ ሸኚነት ለእያንዳንዱ ሚኒስትር ላኩላቸው።
የመንግሥት ሥርዓት
“ባገራችን በኢትዮጵያ የሮጳ ሰው ነገሥታቱም ቆንሲል ሁሉ ገቡ። እነዚህም በኢትዮጵያ መንግሥት
ሥራት ያልተለመደ ነው ሥራት የሌለው አገር ምን መንግሥት ይባላል እያሉ አገራችን መወረፉን ታውቃላችሁ።
ለመውሰድም በኛ ላይ እንደተነሱም ታውቃላችሁ። አሁንም ምንም የቀድሞው የኢትዮጵያ ሥራት ቢኖር ከጥቂት
ቀን በኋላ ቀርቷልና አገራችንን እንደ አሮጳ ሥራት ለማድረግ አስቤ ይሄንን ባንደኛ ወረቀት የተፃፈውን ደንብ
ጽፌላችኋለሁና በዚሁ ባስያዝኳችሁ ሥራ ሳትጣሉ ሳትመቀኛኙ በእውነት

እርስ በርሳችሁ ተስማምታችሁ

ጠንክራችሁ መንግሥታችንን መርዳት ነው።
እንዲህ ሁነን በሚገባ ሥራት ሕዝባችንን ጠብቀን ከያዝነው ለመንግሥታችንና ለሀገራችን ጥቅም ይሆናል።
አገራችንን ሌላ አይመኘውም። እኔም እስካሁን ብደክም ብደክም ሚኒስቴር መማከርት ቆንሲል የለበት ባንድ ሰው
አሳብ ብቻ እያሉ አሙን እንጂ አላመሰገኑንም።
አሁንም እንቅልፍ ሳወዱ መጠጥ ሳታበዙ ገንዘብን ጠልታችሁ ሰውን ወዳችሁ ተግታችሁ ይሄንን ሥራ
እንድትፈፅሙልኝ ተስፋ አለኝ። ለዚህ ሥራ እኔ እናንተን እምኜ ስላደረግሁ እናንተም የምታምኑትን ገንዘብ
የማይወደውን ደሃ የማይበድለውን እናንተን የሚረዳችሁን ሰው እየፈለጋችሁ እያመለከታችሁኝ ከሥራው ማግባት
ያስፈልጋችኋል።
ገንዘብም ቢሆን እኔ ደሞዝ እሰጣለሁ እንጂ ከድሃ እንኳን ትልቅ ገንዘብ አንድ መሀለቅም እንኳን ቢሆን
ከዚያው ከተወሰነለት ከግብሩ በቀር ሌላ እንዳይነካ ማድረግ ነው። ከዚህ ከተጻፈው ደንብ አልፋችሁ ድሃ አላግባብ
የተበደለ እንደሆነ እኔም እጠላችኋለሁ። እናንተም ትዋረዳላችሁ። በነፍሳችሁም በወንጌል በመስቀል አምላችኋለሁ
አስገዝታችኋለሁ።”
የመጀመሪያዎቹ ሰባት ሚኒስትሮች ተሹመው ሥራ ከጀመሩ በኋላ ሥራ የሚበዛበትና አስፈላጊ የሆኑ
ሚኒስትሮች እየተከፈቱ በተጨማሪ አዛዥ መታፈሪያ የግቢ ሚኒስትር ቀኛዝማች መኰንን ተወንድ በላይ የሥራ
ሚኒስትር ተብለው ተሾሙ። የፖስታና የቴሌፎን ሥራ በዚያን ጊዜ እጅግም ያልተስፋፋ ስለነበረ በግቢ ምኒስቴር
ሥር ሆኖ የበላይ አለቃ ልጅ በየነ ይመር የፖስታ ቴሌግራፍና ቴሌፎን ሹም ተብለው ተሾሙ።
ዳግማዊ አጤ ምኒልክ የመጀመሪያዎቹን ሚኒስትሮች ከሾሙ ከአምስት ወር በኋላ ደግሞ ለጠቅላላ
ተሿሚዎቹ የሚከተለውን ደብዳቤ ፃፉላቸው።
“እኔ ከናንተ ምንስቴርም ወንበርም መሾሜ ለመንግሥታችንና ለሕዝባችን ጥቅም እንዲሆን ነው።
“አሁንም በዚህ ባስያዝኳችሁ ሥራ ሳትጣሉ ሳትመቀኛኙ እንቅልፍ ሳትወዱ መጠጥ ሳታበዙ ገንዘብ
ጠልታችሁ ሰውን ወዳችሁ እርስ በርሳችሁ ተስማምታችሁ ጠንክራችሁ በውነት መንግሥታችንን እንድትረዱ
ይሁን። በዚህም በያዛችሁት ሥራ ከእውነተኛው ነገር በቀር እገሌን አንወደውም በዚህ ነገር እንጉዳው እንዳትሉ።

ገንዘብም መተያያ ብትቀበሉ ገንዘብ ሰጥቶናል ብላችሁ ሳታዳሉ በእውነት ሕዝባችንን ልትጠብቁ አምኛችኋለሁና
እናንተም በዚሁቅላ ታመኑልኝ።
ሚያዝያ ፬ ቀን ፲፱፻ ዓመተ ምህረት አዲስ አበባ ከተማ ተፃፈ።
እነዚህ ሚኒስትሮች ከ1900 ዓ.ም ጀምሮ ሲሠሩ ከቆዩ በኋላ ተቃዋሚ እየተነሳ ሄደ። በተለይ ዳግማዊ አጤ
ምኒልክ ታመው ኢያሱ ሥልጣን ሲይዙ ሕዝቡ በሚኒስትሮቹ ላይ ያለውን ተቃውሞ አባባሰ። ሚኒስትሮቹም
የሕዝቡን ተቃውሞ ለማብረድ የስብከት ወረቀት መበተንና በጋዜጣም ማውጣት ጀመሩ። ከስብከት ጽሑፎቻቸው
አንዱ ከዚህ የሚከተለው ነው። ጽሑፉ አንዳንዴ 3ኛን ሰው እንደ ሁለተኛ ሰው እያደረገ ይጠራል። ለምሳሌ
እሳቸው ለማለት እርስዎ ይላል።
የምኒስትሮች የምክር ቃል።
የሀገራችን የኢትዮጵያ ሰዎች መኳንንቱም ሠራዊቱም ከዚህ ቀጥሎ የተፃፈውን ቃል እናስታውቃችኋለን።
ቃሉንም በውል መርምሩት። ነገርም የሚታወቅ በመመርመር ነው እንጂ በመስማት ብቻ አይደለም።
የኢትዮጵያ መንግሥት ምንም ከጥንት ጀምሮ እራሱን የቻለ ቢሆን ጭራሽ በዓለም ሁሉ የታወቀው ባጤ
ምኒልክ ነው። አጤ ምኒልክ ሀገርዎን አደላድለው ብዙ ዘመን ከገዙ በኋላ ድንገት ሕመም ቢያድርብዎ ጳጳሱ
ከነካህናቱ መኳንንቱ ከነሠራዊቱ ሰብስበው ያልጋ ወራሽ ልጃቸውን አስታወቁ። እርስ በርሳችንም እንዳንጣላ
እውነተኛ ታላቅ ምክራቸውን መከሩን። ጌታችን አጤ ምኒልክ ሕመማቸው በርትቶ እቤት በመዋላቸው አዘነን ሳለን
እረኛ እንደሌላቸው በጎች እንዳንበተን ያልጋ ወራሽ ልጃቸው ልጅ ኢያሱን በመስጠታቸው እጅግ ደስ አለን።
ጌታችንም አጤ ምኒልክ አስበው እንደሰጡን ያልጋ ወራሻቸውን ልዑል ልጅ ኢያሱን እግዚአብሔር አጠንክሮ
ይኸው እስካሁን በፀጥታ ኖርን። ቀድሞ ስንኳ በየበረሃው አንዳንድ ሽፍታ አይጠፋም ነበር። ዛሬ ግን ውቃቢያቸው
በርትቶ በዚህ አገር እንደዚህ ያለ ተብሎ አይሰማም። እኛ ግን እግዚአብሔር እንደዚህ ያለ መልካም ሥራ
ቢሠራልን እየተስማማን መንግሥታችንን እየጠበቅን በፍቅር መኖራችንን ትተን እርስ በርሳችን እየተጣላን ለባእድ
መሳለቂያ እንዳንሆን ጃንሆይ የመከሩንን ምክር ጠንክረን ማጽናት ይገባናል። የሕዝቡን አንድነት ያገራችንን ፀጥታ
የማይወዱ ምቀኞች በየጊዜው እየተነሱ ሀሰቱን እውነት እያስመሰሉ ለመኳንንቱና ለሠራዊቱ እያወሩ የሕዝቡን ልብ
ለመክፈል ይፈልጋሉ። አሁን እንኳበ፲፱፻፭ ዓመተ ምሕረት በዚህ ባለፈው ወር በጥቅምት ጅንሆይ ይናፈሱ በማለት
ምክንያት ከልፍኝ እስከ ገብርኤል መንገድ መደልደሉን ብንሰማ አዝነን እንኳንስ የብዙ ቀን ሕመምተኛና የወር
በሽተኛ እንኳ እንዳያገረሽበት ተብሎ ፈጥኖ ከደጅ አይውጣ ይባላል። ስለዚህ ቢቸግረን መኳንንቱም ሠራዊቱም
ሰብስበን ብንማከር አንዳንድ ልብ መካሪ አንዳንድ ቃል ተናጋሪ ሆኖ ከዚህ ቀደም ጌታችን ሕመም የጸናባቸው
በዚህ ወርኃት በጥቅምት ነበር። ዛሬም የነፋስ ኃይል የሚበረታበት ጊዜ ነው። የዳኑ መስሎን ሐኪም ሳያያቸው ልጅ
ኢያሱም ከሌሉበት ይውጡ ብለን ጃንሆይ አንዳች ቢሆኑብን ጉዳትና ጭንቀቱ የኛው አይደለምን? እዚያ እንዳሉ
እንደ ጥንቱ ይሰንብቱልን ብለን በፍቅር የመከርነው ቃል አፍርሰው ጃንሆይ ልውጣ ቢሉ አናስወጣም ብለው
ከለከሉ የሚባል የሐሰት ወሬ ተወራ። ላጤ ምኒልክ ደህንነት ስንኳ የኢትዮጵያ ሕዝብና ሌላ ባእድ ቢሆን ደስ
የማይለው ሆኖ ነውን? ይኸንንም ሐሰት ያወራ የጃንሆይን ጤና የሚጠላና የኢትዮጵያን ጥፋት የሚወድ ነው።
ደግሞ ከዚህ በኋላ ይህ ሐሰት ወሬ ቢገለጥበት መግንሥቱን ወዶ አንድነት ተስማምቶ የሚኖረውን ሕዝቡን
አለያይቶ ለማፋጀትና ደም ለማፋሰስ ጃንሆይን አንኮበር ሊያወርዱአቸው ነው የሚል የበለጠ ሐሰት በአለሙ ሁሉ
ተወራ። ጠላት አጥፍተው ከትንሽ እስከ ትልቁ ሁሉንም በየማእረጉ ሹመው ሽልመው ኢትዮጵያን አልምተው
ያቆዩንን አባታችንን ጌታችንን ጃንሆይን በዚህ በነፋስ አይውጡብን ብለን ስንጨነቅ እንዴት ያለ ክርስቲያን አንኮበር

ይውረዱ ብሎ ይመክራል? ወይስ እንዴት ያለ ልጅ አባቱን አስወጥቶ እኔ ልግባ ይላል? ደግሞስ እንደዚህ ያለ
ሀሳብ ካለ ሠራዊቱ በቤት ሥራ ለምን ይደክማል? ይህን ሥራ እንኳንስ ክርስቲያኑ አህዛብም አያደገውም። ደሞ
እኛ ቀድሞም ምለናል ተገዝተናል አሁንም ይህ ሁሉ ክፉ ሀሳብ በልጅ ኢያሱም በኛም ልብ እንዳልታሰበ ያው
መሀላና ግዝት ዛሬ ይድረስብን። ይህም የሐሰት ወሬ መንግሥቱንና ሀገሩን ከሚወድ ሰው እንዳልወጣ የታወቀ ነው።
ሀገሩንና መንግሥቱን የሚወድ ሰው ግን እንኳን ያለሆነውንና የሆነ ነውር እንኳን ቢያገኝ ለመንግሥቱና ለህገሩ ሲል
መልካም ምክር ይመክራል። አሁንም ይህ ክፉ ወሬ ከምቀኛ የመጣ ነውና ይህን ያወራ ቢገኛ የመንግሥት በደለኛ
መሆኑ ይታወቅ ነበረ። እሱ ግን ተሰውሮ ይህን እንክርዳድ ዘሩን እየዘራ ስንዴ ልባችንን አረም ሊያስበላው ያስበ
ነው።
ክቡራን ወንድሞቻችን ሆይ የጌታውን ልጅና አልጋ የሚጠብቅ ላደራ የበቃ ሰው እንደዚህ ያለውን ሐሰት
ወሬ ሲሰማ እውነት ነው ለማለት አይገባውም። ይህ ወሬ የነፋስ ያህል ነው። እንግዲህ ያጤ ምኒልክ ፍቅር በወሬ
ሊካድ መንግሥታቸውስ በወሬ ሊፈታ ነውን? ደግሞስ ይህንን ያወራ ምቀኛ ከመካከላችን ነው። በመሐላና በግዝት
አውጥተን እንለየው። ምን እስኪያደርግ ነው የምንጠብቀው። አሁንም በየስፍራችን እንፈልግ እንመርምር ወደፊትም
ጃንሆይ እንደመከሩን ነፋስ እንዳይገባብን አንድ ልብ ሁነን በፍቅር መንግሥታችንን ብንጠብቅ መልካም ነው።
ታኅሣሥ ፲፩ ቀን ፲፱፻፭ ዓመተ ምሕረት አዲስ አባባ ተፃፈ።
(የጥያቄ ምልክት የጨመርኩ እኔ ነኝ)
ይህን በመሳሰለው ስብከት የሚኒስትሮቹ የሥልጣን ዕድሜ ቢራዘምም በ1910 ዓ.ም የሕዝቡ አድማ
ገነፈለ። የመጀመሪያዎቹ ሚኒስትሮችም ተሻሩ።

የውጭ አገር ሰዎች
“….ሚስተር ጆን ሜየር ሸዋ ካለው የቅዱስ ክሪስኮና ሚሲዮን ለመደባለቅ ወደ ሸዋ ሔደ። መሐዱን አጤ
ዮሐንስ እንደሰሙ በሸዋ ያሉትን ኤሮጳውያን በሙሉ እንዲያስወጡ ምኒልክን ጠየቋቸው። ምኒልክም “አገሬን
ከኤሮጳውያኖች ለይቼ ልዘጋት አልፈልግም። ምክንያቱም እወዳቸዋለሁ” ብለው መለሱላቸው….” ውልድሜየር።
የውጭ አገር ሰዎች በርከት በማለታቸውና ኢትዮጵያ ከውጭ አገር መንግሥታት ጋር የምታደርገው
ግንኙነት ከዕለት ወደ ዕለት እየጨመረ በመሄዱ ዳግማዊ ምኒልክ የውጭ ጉዳይ ሚኒስቴርን አቋቋሙ። ለመጀመሪያ
ጊዜም ከተሾሙት ሚኒስትሮች መሐል ነጋድራስ ኃይለ ጊዮርጊስ የንግድ ሚኒስትርና የውጭ ጉዳይ ምኒስትር ሆነው
ተሹመዋል።
አዲሱን የውጭ አገር ሚኒስቴር ካቋቋሙም በኋላ ደንብ አወጡ። ደንቡ በታወጀበት ጊዜ በመላ ኢትዮጵያ
ውስጥ የነበሩ የውጭ አገር ሰዎች ብዛት እንደ ዶክተር መረብ አጻጻፍ 1.095 ሰዎች ነበሩ። እነኚህም የውጭ አገር
ሰዎች 334 ግሪኮች 227 አረቦች 149 ሕንዶች 146 አርመኖች 63 ፈረንሣዮች 42 ኢጣሊያኖች 20 ጀርመኖች
13 ሁንጋሪያኖች 15 ቱርኮች 13 ስዊሶች 14 እንግሊዞች 11 ግብጾች 10 ሶሪያውያንና ሊባኖሳውያን 8
አፍጋኒስቶች 3 አውስትሪያኖች 2 ቤልጅጎችና 1 ከዛሬው ከሶቭየት ጆርጂያዊ ነበሩ።
በአዲስ አበባ ከተማ የቤት ሥራ እየበዛ ሲሄድም ሕንዶችና አረቦች መግባት ጀመሩ። ታላቁ ቤተ
መንግሥት

በሚሠራበት

ጊዜ

ዌልዲ

እንዳያቸው

“….እነዚህ

ሰዎች

በሙሉ

ከኤደን

የመጡ

ናቸው።

የሚከፈላቸውም

ጥሩ

ደሞዝ

ነው።

ምግባቸውንም

ከንጉሡ

ስለሚያገኙ

ደሞዛቸውን

በሙሉ

ተቀማጭ

ያደርጉታል….” ብሏል። አርመኖች እየበዙ በሄዱ ጊዜ የኦቶማን ሡልጣን አብዱል ሐሚድ ዳግማዊ ምኒልክ
አርመኖችን ከኢትዮጵያ እንዲያስወጡ ጠይቋቸው ነበር። ምኒልክም “የማትፈልጋቸው አርመኖች ካሉህ ሁሉንም
ላክልኝ” ብለው መለሱለት ይባላል። ግሪኮችም በቤት ሥራ አረቄ በማውጣት የእህል ወፍጮ በማቋቋም ዘይት
በመጭመቅና በዳቦ መጋገር ሥራ ተሰማሩ።
ቦየስ የተባለ ታሪክ ፀሐፊ እንደገለፀው “….በምሥራቅ አፍሪካ ባሉ የእንግሊዝ ቅኝ ግዛቶች ተዘዋውሬ
አዲስ አበባ ስመጣ አዲስ የሆነ ነገር አጋጠመኝ። ይህም አንድ አፍሪካዊ ነጮችን እያዘዘ ቤት ሲያሰራ ማየቴ
ነው….” ብሏል። ቦየስ እንዳለው ኢትዮጵያውያኖች ፈረንጆችን የሚጠሩዋቸው “ባርያዎች” እያሉ ነበ።
እውቅ ነጋዴ የነበረው ከአርመኖች ዲክራን አቢያን ነው። ዲክራን የመጣው ከካይሮ ነው። ወደ ኢየሩሳሌም
ይሄድ የነበረ አንድ ምዕመን ካይሮ ሲደርስ አርመኖች ኮሙኒቲ ዘንድ ሄዶ ምኒልክ ጥበብ የሚያውቅ የውጭ አገር
ሰው የሚፈልጉ ከነገረ በኋላ በወርቅና በአልማዝ ሥራው የታወቀ ዲክራን ወደ ኢትዮጵያ መጣ። ምኒልክና ጣይቱ
የነገሡበትንም ዘውድ የሠራው እሱ ነው።
በ1889 ዓ.ም በኢትዮጵያና በእንግሊዝ መሐል የወዳጅነት ውል ከተፈረመ በኋላ የሕንድ ነጋዴዎች አዲስ
አበባን ሞሏት። የመጀመሪያዎቹም የሕንድ ነጋዴዎች በታኅሳስ ወር 1891 ዓ.ም በብዛት ሆነው ገቡ። የእነኚህም
ሕንዳውያን ዋና ንግድ ጨርቃ ጨርቅ ሽቶና ቅመማ ቅመም የመሳሰሉ ነበሩ።
ግሪኮች የታወቁበትና የቆዩበት ነጋዴ ጊዮርጊስ ናቸው። ሽማግሌው ሙሴ ጊዮርጊስ በአገሪቱ ውስጥ
በመቆየታቸው ባላምባራስ ተብለው ተሹመዋል። ባላምባራስ ጊዮርጊስ በካይሮ ሙዚቃ አስተማሪ ነበሩ። በ1875
ዓ.ም ገደማ የአጤ ምኒልክ ልብስ ሰፊ ሆነው ነበር። በአዲስ አበባ ከተማ ካሉት ሱቆች ሁሉ የባላምባራስ ጊዮርጊስ
ሱቅ ጥበባዊ ዕቃዎች የሚሸጡበት ሱቅ ነበር። ግሪኮችና ኢጣሊያኖችም በቤት ሥራው ተግባር ላይ ተሠማርተው
ነበር። ዜርቮስ እንደሚገልፀው በቤተ ክርስቲያንና በድልድይ ሥራ የተሠማሩ ግሪኮች ሕንዶችና ኢጣሊያኖች ነበሩ።
ግሪኮችና ኢጣሊያኖች በርካሽ ዋጋ ይሠሩ እንደነበረም መረብ ይገልጣል።
የውጭ አገር ሰዎች እየበዙ መሄድ ምኒልክ ያሳስብ ጀመር። ኤርትራን አሰብንና ጂቡቲን ነጮች ማረፊያ
መሬት እንገዛለን እያሉ እንደወሰዱ ምኒልክ ያውቁ ነበርና ማንኛውም መሬት ያለእሳቸው ፈቃድና ትዕዛዝ የውጭ
አገር ሰው እንዳይገዛ ለሚኒስትሮች ትዕዛዝ አሳለፉ። በትዕዛዙ መሠረትም ሳይፈጸም በመቅረቱ አዋጅ ማውጣት
አስፈላጊ ሆነ። በዚህም ምክንያት የማያጣላና የማያቀያይም የውጭ አገር ሰዎች ንጉሡ ብቻ ሲፈቅዱ መግዛት
እንዲችሉ የሚል አዋጅ ጥቅምት 20 ቀን 1900 ዓ.ም አወጁ።
ምኒልክ በእሳቸው ፈቃድ ብቻ የውጭ አገር ሰዎች መሬት መግዛት መቻላቸውን ካወጁ በኋላ ብዙ የውጭ
አገር ሰዎች አጉረመረሙ። የጥቅማቸውን መነካት እንደመብቱ መነካት አድርገውም ያስወሩ ጀመር። ምኒልክ ግን
ለማንኛውም ሐሜታ ፍንክች አላሉም። ፈረንሣዊው ሚሼል እንደጻፈው “….መሬት በሙሉ የንጉሠ ነገሥቱ ነው።
የሚሸጡም የሚሰጡም ንጉሡ ናቸው። ይህም ቢሆን ማለት ወይም መከልከል የሚችሉበት ሥልጣን አላቸው….ያለ
ንጉሡ ፈቃድ መሬት መግዛት አይቻልም። ቢገዛም ደግሞ ንጉሡ መልሰው መውሰድ ይችላሉ….” ብሏል።
ብዙ የጦር መሣሪያ ውደ ሸዋ በማስገባቱ ከምኒልክ ወዳጅ የሆነው ፈረንሣዊው ነጋዴ ቦሌሊ እንደገለጸው
“….ንጉሡ አቃቂ ወንዝ አጠገብ መሬት ሰጥተውኛል። መሬት ለመስጠትም ሥልጣን ያላቸው ንጉሡ ብቻ ናቸው።
ንጉሡ በሰጡኝ መሬት ላይ የፈለገኝን ለመሥራት ሙሉ ነፃነት አለኝ።….ጧት ለአንድ ወይም ለሁለት ሰዓት ያህል

በመሬቴ ላይ ፈረሶቼን ሳለማምድ እቆያለሁ። አደን አድናለሁ አሳ አጠምዳለሁ።….ግን በተሰጠኝ መሬት
እንድገብርበት ስላልተፈቀደልኝ መሬቱ የኔ ለመሆኑ ምንም ዋስትና የለኝም….” ብሏል።
እ.ኤ.አ በ1901 ዓ.ም ገብቶ እስከ 1903 ዓ.ም ድረስ በአዲስ አበባ የቆየው ደችሰን ፋርኔት የተባለ ሚሽን
እንደጻፈው “….እንዳጠናነው በአቢሲኒያ ውስጥ ኤሮጳውያኖች መሬት እንዲገዙ አይፈቀድም። በአዲስ አበባ ከተማ
ውስጥ ቤት ውስጥ ቤት የተሠራበትም ሆነ ያልተሠራበት ቦታ ያላቸው ኤሮጳውያን አሉ። እነኚህ ኤሮፓውያኖች
መሬቱን ያገኙት ከንጉሡ በስጦታ ነው።….ንጉሡ መሬት የመስጠትና መልሶ የመውሰድ ሥልጣን ቢኖራቸውም
መሬቱን መልሰው የሚወስዱት ያ ኤሮጳዊ ወንጀል ሲገኝበት ነው እንጂ ጨዋ ከሆነ አየንኩበትም። መሬቱን
ቢወስዱም በላዩ ላዩ ለተሠራው ሥራ ካሣ ይከፍላሉ።….” ብሏል።
ፈረንሣዊው ሁጅ ለሩ በመጽሐፉ ንጉሡ መሬት በነፃ እንደሰጡትና እሱም መሬቱን በገንዘቤ እንድገዛ
ይፍቀዱልኝ ቢላቸው “በነፃ ብሰጥሕ ለምን በገንዘቤ ልግዛ ትላለህ አሉኝ። እኔም “በገንዘብህ የገዛኸው ስላልሆነ
ልትሸጠውም ሆነ ለሌላ ልታውለው አትችልም” የሚሉኝን ሰዎች አፍ ለማዘጋት ብዬ ነው አልኳቸው። ምኒልክም
“በአገርህ ልዑል መሆንህን አውቃለሁ። የኛ አገር ፍትሐ ነገሥት ልዑሎች መሬት ይሽጡ አይልም። ደግሞ ያገሬ
መሬት ባለቤቱ ሌላ ነው። ጋሎች አማሮችም ካባቶቻቻእው እየተቀበሉ ያቆዩትን መሬት ነው።….ስለዚህ መሬቱ
የሁሉም ስለሆነ አይሸጥም። ማንም ሰው መሬቱን ሊሸጥ አይችልም። መሬትን መሸጥም መስጠትም የሚችለው
የመሬቱ ጌታ ነው። እስቲ ልጠይቅህ አንድ የእንግሊዝ ሰው ፈረንሣይ አገር መሬት ልግዛ ብሎ የሚጠይቀው
በእንግሊዝ ሕግ መሠረት ነው ወይስ በፈረንሣይ ሕግ መሠረት? አሉኝ። እኔም በፈረንሣይ ሕግ መሠረት ነው
አልኳቸው። ምኒልክም ይሄ ከሆነ በአገርህ አንድ የውጭ አገር ሰው አንዲት የመሬት ቁራጭ በገንዘቡ እንዲገዛ
ብለው ንጉሣችን ይፈቅዱለታል? አሉኝ። እኔም የለም አንድ ሰው ባለው መሬት ግብር ይከፍላል እንጂ በኤሮጳ
አንዱ ባንዱ አገር መሬት የለውም አልኳቸው። ምኒልክም “እነዚህ እኛጋ ልክ እንደ ኤሮጳ ነው። አንድ የውጭ
ሰው አበሻ ውስጥ መሬት ማግኘት የሚችለው በአበሻ ሕግ መሠረት ነው።….የውጭ አገር ሰዎችንም መሬት
እንድትገዙ ከፈቀድኩና ባለመሬት ከሆናችሁማ ለኔ ምን ቀርቶኝ እገዛለሁ አሉኝ….” ይላል።
ሬይ የተባለው ታሪክ ፀሐፊ ደግሞ “….ማንም ኤሮጳዊ በአበሻ ውስጥ መሬት እንዲገዛ አይፈቀድለትም።
በኪራይ ግን 30 ዓመት ድረስ መያዝ ይችላል። በልጅ ኢያሱ ዘመን አንዳንድ የውጭ አገር ሰዎች መሬት መግዛት
ጀምረዋል። በ1908 ዓ.ም (እ.ኤ.አ) ምኒልክ ሽባ (ፓራላዝ) ከመሆናቸው በፊት ግን እንኳን የውጭ አገር ሰዎች
አበሾችም ቢሆኑ በአዲስ አበባ ከተማ ውስጥ የግል የሆነ መሬት አልነበራቸውም። ጠቅላላ ከተማው በንጉሡ
ሥልጣን ሥር ነበር።
“ምኒልክ

ለአንዳንድ

አበሾች

በከተማው

ውስጥ

መሬት

ሰጥተዋል።

የሰጡትም

እንዲያለሙትና

እንዲሠፍሩበት እንጂ የግላቸው እንዲሆን አይደለም። ንጉሡ እንደታመሙ መኳንንቱ ሁሉ የመሬት ሽሚያ ጀመረ።
በይዞታችን መሠረት እንገብር እያሉም የኢያሱን ሞግዚት ራስ ተሰማን ማስፈቀድ ጀመሩ። አቡኑም ከመኳንንቱ ጋር
የተሻሙ የቤተ ክርስቲያን ቦታ እያሉ ይይዙ ጀመር። ራስ ተሰማም በልጅ እያሱ የተሾሙበትን ቢትወደድ በሚለው
ማኅተማቸው እያተሙ መሬቱን ይሰጡ ጀመር። በዚህ ሽሚያ መሐል የውጭ አገር ሰዎችም ገብተው መሬት
ማግኘት

ጀመሩ።

አሁን

ተጀምሮአል።….” ብሏል።

ደግሞ

ነገሩ

ወደነበረበት

ለመመለስ

“አበሻ

ያበሾች

ነች”

የሚል

ፍልስፍና

የውጭ አገር ሰዎች በኢትዮጵያ ውስጥ እየበዙ የሄዱበት ዋናው ምክንያት ለመግባትም ሆነ ለመውጣት
ቁጥጥር ስላልነበረ ነው። የውጭ አገር ሰዎችን እንደፈለጉ መግባትና መውጣት ለማስቀረትና አገሪቱ በሥነ ሥርዓት
እንድትመራ የሚከተለው አዋጅ ታወጀ።
አዋጅ
እስከዛሬ ድረስ ቆንስሉ ሳይታወቅ በኢትዮጵያ ውስጥ የሚኖር ብዙ ዓይነት የውጭ አገር ሰው አለ። ስለዚህ
ካሁን ቀደም በሌጋሲዮን መዝገብ ያልተጣፈ የውጭ አገር ሰው ሁሉ ቆንስሉን አስታውቆ በሌጋሲዮኑ መዝገብ
ይጣፍ።
ቆንስል የሌለው ግን እንደዚህ ቀደሙ ያለ ቆንስል አዲስ አበባ መኖር አይችልምና ስለዚህ የሚያድርበትን
ቆንስል ለይቶ ያስታውቅ።
ደግሞ ቆንስል ሳይኖረው ቀርቶ ዜግነቱን ወደ ኢትዮጵያ መንግሥት ማድረግ የሚፈልግ ሰው ግን ይኸንኑ
ዜግነቱን ወደ ኢትዮጵያ መንግሥት ማድረጉን የሚፈቅድለትን ወረቀት ከመንግሥቱ ተቀብሎ ካመጣ በኋላ እንደ
ደንቡ ከኢትዮጵያ መንግሥት መዝገብ ይጣፋል። እንደዚሁም ቆንሲሉን አስታውቆ በለጋሲዮኑ ወይም በኢትዮጵያ
መንግሥት መዝገብ ለመጣፍ ከዛሬ ጀምሮ እሶስት ወር ድረስ ቀን ሰጥተናል። ከዛሬ ጀምሮ እሶስት ወር ድረስ እንደ
ደንቡ ከመዝገብ ሳይጣፍ የቀረ ሰው ግን የኢትዮጵያን መንግሥት ለቆ መውጣቱ የታወቀ ይሁን።
ግንቦት ፳ ቀን ፲፱፻፭ ዓ.ም አዲስ አበባ ተፃፈ።
ዳግማዊ አጤ ምኒልክ ለውጭ አገር ሰዎች የነበራቸው አስተያየት ከፍ ያለ ነበር። ያደንቋቸዋል
የከብሩዋቸዋል።፡ አንድ ሰው ወስለት ካለ ግን የተከበረውን ያህል ይዋረዳል። ብዙዎቹ የውጭ አገር ሰዎች ይህን
የምኒልክ ጠባይ አያብራሩ ገልጸውታል። በአዲስ አበባ ከተማ በቤተ መንግሥቱ ውስጥ የነበረው የውጭ አገር ሰዎች
አቀባበል እንዴት እንደነበር ከኸርበርት ቪቫን መጽሐፍ በጥቂቱ እንመልከት።
“….ሰኞ ከሰዓት በኋላ በአሥር ሰዓት ተኩል ከንጉሡ ጋር እንደምገናኝ ተነገረኝ። ምኒልክ ከጧቱ 11
ሰዓት ሥራ ይጀምራሉ። በጥቂት ሰዓታት ውስጥም ሥራቸውን ይጨርሳሉ። በእንግሊዝ ለጋሲዮን ውስጥ አንድ
ቤይሩት የተማረ አበሻ ስላለ እሱን ለአስተርጓሚነት ይዤ ተጓዝን። አበሻው አስተርጓሚ ረጅም ጭራ ባለው ነጭ
ፈረስ ላይ ተቀምጦ ቢጫ ቦት ጫማ አድርጎ ሰማያዊ ኮትና ሐር ሸሚዝ ለብሷል። እኔም በደካማዋ አሳዛኝ በቅሎዬ
ተቀምጬ ያለኝን ልብስ ለባብሼ ካኪ ባርኔጣዬን አድርጌአለሁ። ሁኔታዬም እኔኑ ራሴን ያስቀኝ ነበር።
“….ግቢው በረጃጅም እንጨት ታጥሯል። አምስት ወይም ስድስት ርምጃ ስፋት ባለው በር ሥር አለፍን።
ከዚያ ውጭ በቅሎና ፈረስ የሚጠብቁ ብዙ ጭፍራዎች አሉ።….ሌላውን አጥር አልፈን ስንገባ ከበቅሎ
እንድንወርድ ጠየቁን። በእግራችን ወደሚቀጥለው ግቢ ወድሚያስገባው በር ሄድን። ይህ በር ካለፍናቸው በሮች
ሁሉ ረጅምና ሰፊ ነው። በስተግራችን መቅደስ የመሰለው ከእንጨት የተሠራ ሕንፃ አለ። የምኒልክ አዳራሽ ነው።
በበረንዳው ላይ የተለያዩ ሥዕሎች አሉ። ከነሱም አጠገብ የንጉሡ ወንበር አለ። በእንግሊዝ ለጋሲዮን አግኝቼው
የነበረ አጋፋሪ ደረጃውን እየሮጠ ወርዶ መጣና እጄን ጨበጠኝ። ከዚያም መምጣታችንን ለንጉሡ ለመንገር ተመልሶ
ሄደ።

“ካፒቴን ሀሪንግተንና ከኔ የመጣውን ስጦታ በሳጥን ከያዘው ሰውዬ ጋር ጥጋት ይዘን ቆምን። ከኋላችን
ያለው የፍርድ አዳራሽ ነው። ክብ ሕንፃ ነው። ንጉሡ ከበረንዳው ላይ ይሆኑና የቀረበላቸውን የፍርድ ጉዳይ ሁሉ
የሚፈጽሙት ከዚያ ነው።
“ከቆምንበት በስተቀኛችን ያለው የግብር አዳራሽ ነው። ረጅም ነው። በታላላቅ የግብር ጊዜ እስከ 10.000
ሰዎች ገብተው ጥሬ ሥጋ ይበሉበታል። ካለንበት ቦታ 20 ደቂቃ ቆየን። ስንጠአ ትልቁን የሕዝብ አዳራሽ አልፈነው
ሄድን። ሐር የለበሱ መከዳዎችን አየሁ። ይህም ንጉሠ ነገሥቱ የውጭ አገር ሰዎችን የሚገናኙበት ቦታ ነው። አለፍ
ብሎ ያላለቀ ደረጃ አለ። ደረጃውም ወደ ምኒልክ ልዩ በረንዳ የሚወስድ ነው።….ንጉሡ በእንጨት ወንበር ላይ
እግራቸውን አጣምረው ተቀምጠው አየሁ። በአልባሌ ሁኔታ የሚታዩ አበሾች አሉ።….የልጅ ልጃቸው ጥሩ ልብስ
ለባብሶ ባዶ እግሩን ከንጉሡ ወንበር ኋላ ቆሟል። ከኋላቸው ስዕሎች አሉ። ከነኛ የተለያዩ ስዕሎች ውስጥም ደስ
የሚል የፒኮክ ወፍ ስዕል አይቻለሁ። በስዕሉ ነጫጭ ፈረሶች አበባዎች ዝሆኖች ሁሉ አሉ።
“….የማስተዋወቅ ስርዓት አልተካሄደም። እንደገባሁ ምኒልክ እጃቸውን ዘረጉልኝ። እጅ መሳም
እንደሚገባ ነግረው ነበርና እጅ ነስቼ ያን የተከበረ እጅ በከንፈሬ ነካሁት። ንጉሡም ደስ አላቸውና “እም” ሲሉ
ሰማኋቸው። መች መጣህ? ሲሉ ጠየቁኝ። እኔም ሳልቆይ መልሱን ነገርኩ። እንዲያው ወሬ ለመጀመር ነው እንጂ
የጠየቁት መቼ እንደመጣሁ ያውቃሉ። እንኳን በአዲስ አበባ በጠቅላላው በአገሪቱ ውስጥ ያለውን የኤሮፓውያን
እንቅስቃሴ ዕለት በዕለት ሁኔታው ይነገራቸዋል። አስተርጓሚውንም ስለኔ የተለያየ ጥያቄ ጠየቁት። ለኔ
እንዲያስተረጉምልኝም ጊዜ ይሰጡታል። ከዚያ በኋላ አጠገባቸው ወዳለ ወንበር ጠቆሙኝና እንድቀመጥ
አዘዙኝ።….ስጦታ የተያዘበት ሳጥን ቀረበ። ከበፊቱ ለንጉሡ ምን ስጦታ እንደምሰጥ ከባድ አሳብ ይዞኝ ነበር።
ስጦታ ማምጣት ደግሞ ሥርዓት ነበር። ኢትዮጵያውያንም ከብዙ ሺ ዓመታት ጀምረው እንደ ልምድ የያዙት ነው።
ስጦታው እንደግብር ይቆጠራል። ኢትዮጵያውያን እንደ ግብር ቢቆጥሩትም የተሰጣቸውን ይቀበላሉ እንጂ
አያስገድዱም። እንደ ፈረንሣዩ አገር ጐብኚ አሻንጉሊት ሰጥቼ ንጉሡን እንዳላስቆጣ ተነግሮኛል። ልጅ መሰልኩህ
ወይስ የማላውቅ መሰልኩህ? ብለውታል አሉ። ደስ ያለኝ ነገር እኔ ያመጣሁላቸው መውዜር ሽጉጥ ነው። ይሄንንም
ያመጣሁት ንጉሡ ጠመንጃና የቴክኒክ ዕቃ እንደሚወዱ ስላጠናሁ ነው። የመውዜር ሽጉጥ ከተፈለሰበት ጊዜ ጀምሮ
ብዙ ሰዎች ለምኒልክ እንዳመጡላቸው ሰምቻለሁ። የእንግሊዙ ሚኒስትር የላኩት የተለየ ሽጉጥ ግን ምኒልክን በጣም
አስደሰታቸው። ያላዩት ነበር። ሽጉጡን ይዘው ለብዙ ደቂቃዎች ወደ በረንዳው እያነጣጠሩ ኢላማ መግባቱን
ሲያዩበት ቆዩ።
“….ቀጥሎ የኔ ስጦታ የሆነውን መውዜር ሽጉጥ ሰጠኋቸው። ምኒልክ ብዙ መውዜር ሽጉጥ ቢኖራቸውም
እኔን ለማስደሰት ብለው በፈገግታ ተቀበሉኝና ደስ ብሏቸው ወደጐናቸው አሳልፈው ሰጡ። ከዚያ በኋላ ስለሥራዬ
ምን ያህል ጊዜ እንደምቆይ ስለዕድሜዬና ይህን ስለመሳሰሉ ጠንካራ ስላልሆኑ ጉዳዮች ሲጠይቁኝ ቆዩ። የእሳቸው
ሲያበቃ በተራዬ ደግሞ እኔ እንድጠይቃቸው ለአስተርጓሚዬ ነገሩት። ታላላቅ ገዳማትንና አብያተ ክርስቲያናትን
ለመጐብኘት እንድችል ፈቃድ ጠየኳቸው። ምኒልክም ሁሉም ነገር ይቻላል። አንተ ጨዋ ከሆንክ እፈለግህበት ቦታ
ሁሉ ማንም ሳያቆምህ እየተዘዋወርክ እንድትጐበኝ ፈቃድ ይሰጥሃል አሉኝ። ለእንግሊዝ ሕዝብ በኔ በኩል
የሚልኩት

መልዕክት

አለን?

አልኳቸው።

ንጉሠ

ነገሥቱም

“ንገራቸው

ወዳጅነታችውንና

ድጋቻቸውን

እንፈልጋለን። ይሄንንም እንደሚያደርጉ አምናለሁ። አንዳንድ ሰዎችም ስለ እናንተ የሚነግሩኝ እውነት ሆኖ
አላገኘሁትም። እንግሊዞች ተስፋ ይሰጣሉ እንጂ በቃላቸው አይረጉም ይሉኝ ነበር። ግን እራሴ እንዳገኘሁት
የእንግሊዝ ሰው በቃሉ የሚረጋ ነው። ለስዎችህ ንገራቸው እነሱን ለማየት ደስ ይለኛል። ግን ዋና ከተማዬ ድረስ
ለመምጣት መንገዱ ሩቅ ነው” አሉ። እኔም የእንግሊዝ ሕዝብ በጣም ደስ የሚለው እርስዎ በመሐሉ ቢገኙለት

ነበር አልኳቸው። ሳቁ ዓይናቸውንም ለጥቂት ጊዜ ጨፍነው ቆዩና “አገራችሁን ለማየት ብዙ አሳብ ነበረኝ። ስለ
መርከቦቻሁ

ስለ

ፋብሪካዎቻችሁ

ስለ

ፍልሥፍናችሁ

ህሉ

ስምቻለሁ።

ጥሩ

ጥሩ

ፈረሶችና

ውሻዎችም

አሏችሁ።….ወደ እንግሊዝ አገር ብሄድ ብዙ ጠቃሚ ነገሮችን እንደማገኝ አውቃለሁ። ለአገሬም ብዙ የሚጠቅሙ
ነገሮችን አመጣ ነበር። አየህ አሁን ከሐረር ጋር የምንገናኝበት ስልክ አሠርቻለሁ። አንድ ቀን ደግሞ የባቡር ሐዲድ
ይኖረናል። ግን አንዴ ጉዞ ብጀምር ብዙ የምጐበኛቸው ቦታዎች አሉኝ። ለምሳሌ ሕንድ አለ። በዚያም ያለው ዝሆን
ለማዳ ሆኖ እንደ አህያና እንደ በቅሎ እንደሚሠራ ነግረውኛል። እኛ አሁን ብዙ ዝሆኖች አሉን። ግን ማንም ለማዳ
አላደረጋቸውም። ለማዳ ለማድረግም ዘዴውን ማወቅ እፈልጋለሁ” አሉኝ።
“….አርባ ደቂቃ ያህል ከምኒልክ ጋር ከተጨዋወትን ብኋላ ለተደረገልኝ ከፍተኛ ርዳታ
በአስተርጓሚው አማካይነት አመሰገንሁ። ምኒልክም እኔን በማየታቸው መደሰታቸውንና የሚያስፈልገኝ ነገር ቢኖር
ለእሳቸው እንድነግራቸው ነግረውኝ እጅ ነስቼ ወጣሁ።….”
ከእንግሊዝ መንግሥት የተላከው እንግሊዛዊው ከንት ግሊከን ደግሞ ስለምኒልክ እንግዳ አቀባበል
የሚከተለውን ጽፏል።”….በማግሥቱ ዘጠኝ (በኛ አቆጣጠር ከጧቱ ፫) ሰዓት ከምኒልክ ጋር የምንገናኝበት ጊዜ
ስለነበር ሚስተር ኢልግ እና ግራዝማች ዮሴፍ አብረው መጡ። ሁለቱም ሙሉ የማዕረግ ልብስ ለብሰዋል።
የኢትዮጵያ ኮከብ የሚባለውን ኒሻን አድርገዋል። ኮከቡ ከወርቅ የተሠራ ነው። ያንገት ማጥለቂያ ማተቡ ባገሪቱ
ሰንደቅ ዓላማ በሆነው ቀይ ቢጫ አረንጓዴ ጨርቅ ተከቧል።….ከእነሱ ጋር የመጣውም ሠራዊት በሺ የሚቆጠር
ነው። የሕዝቡ አለባበስ ቀይ ጥለት ያለው ነጭ ሸማ ነው። በጦርነት ተካፋይ የነበሩት ሰዎች ነጭ ሐር ሸሚዝ
ለብሰዋል። በየቦታውም የኢትዮጵያ ዓላማ የሆነው አረንጓዴ

ቢጫ ቀይ ባንዲራ ይውለበለባል። አጀቡ ለሁለት

ተከፍሏል። በእያንዳንዱም ክፍል ከሶስት እስከ 4.000 ሰዎች አሉበት።….አፈንጉሡ ወይም የፍርድ ሹሙ ጨዋ
ሽማግሌ ሰው ናቸው። ሰፊ ጥቁር ባርኔጣ አድርገዋል። ከባርኔጣው ሥር አረንጓዴ ሐር ጨርቅ አስረዋል። ዙሪያውን
በወርቅ ክር የተዘመዘመ ጥቁር ሐር ካባ ለብሰዋል። ከውስጥ ውብ የሆነ ወይን ጠጅ መልክ ያለው ሸሚዝ
ለብሰዋል። ቀይ የሐር ሰገባ ያለው ረጅም ጐራዴ መልክ ያለው ሸሚዝ ለብሰዋል። ቀይ የሐር ሰገባ ያለው ረጅም
ጐራዴ ታጥቀዋል። ተከታያቸው ጠመንጃቸውን አንግቦ በወርቅ ያጌጠ ጋሻቸውን ይዟል። በጠቅላላ ውብ ናቸው።
“ግሩም የሆነች በቅሎ ዙሪያውን በወርቅ ክር የተዘመዘመ ሐር ልብስ ለብሶ ከምኒልክ ዘንድ በተላከችው
በቅሎ ሚስተር ሮድ ተቀምጦ በብዙ አጀብ ታጅበን ወደ ቤተ መንግሥት ሄድን።….ድምፁ እየቀረበ ሄደ።
በመጨረሻም አየናቸው። የንጉሡ ነጋሪት መቺዎች ናቸው። ነጋሪት መቺዎቹ 15 ወይ 20 ይሆናሉ። እነኚህ
ሻንቅሎች ነጋሪት መቺዎች መሬት ላይ መደዳውን ተቀምጠዋል። ረጃጅም ቀይ ሽንትር ያለባቸው ሸሚዝ
ለብሰዋል። እያንዳንዱ ሁለት የከረቦ መምቻ ዱላ ይዟል። ከፊታቸውም መጠነኛ የሆኑ ከረቦዎች ከመሬት ላይ
ተቀምጠዋል። የያዙዋቸው የከረቦ መምቻ ዱላዎች አንደኛው ወፍራም ሲሆን አንደኛው ቀጭን ነው። የዱላዎቹ
መቅጠንና መወፈር ከረቦው በሚመታበት ጊዜ ሁለት የተለያዩ ድምጦችን ያወጣሉ።
“….የመጀመሪያውን በር ስንገባ ጦር የያዙ ብዙ ወታደሮች ሁለተኛው በር ድረስ ቆመዋል። ሁለተኛውን
በር እንዳለፍን 70 የሚሆኑ መድፎች ግቢው ውስጥ ተጠምደዋል። መድፎቹ ያሉት ከትልቁ አዳራሽ አጠገብ ነው።
ከመድፎቹ ውስጥ አርባ ዘጠኙ ከአድዋው ጦርነት የተማረኩ ናቸው። በእያንዳንዱ መድፍ አጠገብ መድፍ ተኳሾች
ቆመዋል። መድፍ ተኳሾቹ መደቡ አረንጓዴ ሆኖ በሐር የተጠለፈ ልብስ ለብሰዋል። መልዕክተኞቹ በሙሉ በቂ
ብርሃን ከሌለበት አዳራሽ ውስጥ ገባን።

“….ንጉሠ ነገሥቱ ከአዳራሹ መጨረሻ ካለው ዙፋናቸው ላይ ተቀምጠዋል። ዙፋኑ በሐር የተሸፈነና
በጥሩ ምንጣፎች ያጌጠ ነው። ንጉሡ ግንባራቸው ላይ የተለመደውን ነጭ ሻሽ አስረዋል። ሻሹ ከኋላቸው በኩል
ክፍት ሰማያዊ በሆነ ማበቻ ታብቶ ማበቻው ጨርቅ ከጀርባቸው ላይ ወርዷል።….ማንጠልጠያው ባንገታቸው ዙሪያ
ዞሮ ደረታቸው ላይ የሚታየው ከሩሲያ ካተራይን የተሸለሙት ታላቅ የክብር ኒሻን ነው።
“ንጉሡ በሚያስገርም ሁኔታ በጥልፍ ባጌጠ መከዳ ላይ ተቀምጠዋል። ጠንካራ በሆነ እጃቸው ከሚስተር
ሮድ ጋር ተጨባበጡ። ጠቆር ብሎ ፈንጣጣ በጠቀጠቀው ፊታቸውም ፈገግታ አሳዩ። ከንግሥት ለተላክነው ልዩ
መልዕክተኞችም ካንገታቸው ቀልበስ ብለው እጅ ነሱንና እንድንቀመጥ አዘዙን።
“በስተቀኛቸው አዲስ አበባ ውስጥ የሚኖሩ የውጭ አገር ሰዎች ቆመዋል። ከእነሱም ውስጥ የኦርሊንሱ
ልዑል ሄንሪ ለቪኮንት ደ ፖንኬንስ ሙሴ ሙሪኮን የፖስታ ቤት ዳይሬክተሩ ሙሴ ሞንዶን ሙሴ ቦንቫሎ ኰሎኔል
ሊዎንቴቭ እና ህሉት የሩሲያ መኰንኖች የኮሳክ ልብስ ለብሰው ቆመዋል። ሙሴ ሳቡሬ እና ብዙ ሌሎች
ኤሮጳውያንም

ቆመዋል።

በጠቅላላው

15

ያህል

ይሆናሉ።

አብዛኛዎቹ

የቆሙት

ኤሮጳውያን

አጊጠውና

መዳሊያዎቻቸውን አድርገው ነው።
“ሙሴ ኢልግ አማካሪ እንደመሆኑ ከምኒልክ ቀኝ ጐን ቆምዋል። በስተግራቸው በኩል ልዑላን
የየአውራጃ ገዢ የሆኑት ራሶች ደጃዝማቾች ቀኛዝማቾች ግራዝማቾች ቆመዋል። ንጉሡ ዘንድ ጠጋ ብለው መሬት
ላይ የተቀመጡት የሟቹ የቴዎድሮስ ልጅ ራስ መሸሻና ከጥቂት ዓመታት በፊት የምኒልክን መንግሥት ለመገልበጥ
ተነስተው ያልተሳካላቸው ራስ ሥላሴ ነበሩ። በአዳራሹ ዙሪያ ክብ የጋላ ባህል ልብስ የለበሱ ብዙ ሰዎች ቆመዋል።
“እንደልማዳቸው ከንጉሡ በስተኋላ በወርቅ ክር የተጠለፈ ቀይ ዣንጥላ ተይዟል። የንግሥት ጣይቱ
የወንድም ልጅ ደጃች ጉግሣ ትልቅ ጭራ ይዘው ከንጉሡ በስተግራ ቆመዋል። ንጉሡ አስተርጓሚያቸውን ዮሴፍን
ጠርተው ከፊት ለፊታቸው ለተቀመጥነው መልዕክተኞች እንኳን ደህን መጣችሁ የሚል ቃል ተናገሩ።
“ንጉሡ ይህን ቃል ሲናገሩ ከመልዕክተኞቹ ኋላ የቆሙት የሕንድ ወታደሮች በተጠንቀቅ ሲቆሙ ከውጭ
መድፍ ይተኮስ ጀመር። በዚህ ጊዜ ሁላችንም ተነስተን ቆምን። ወዲያውኑ ንጉሠ ነገሥቱ እንድንቀመጥ ጠይቁን።
ከዚህ በኋላ ሚስተር ሮድ በእንግሊዝኛ ንግግር ማድረግ ሲጀምር አስተርጓሚያችን ወልደ ሃይማኖት ቃል በቃል
ይተረጉም ጀመር።
“ሚስተር ሮድ ያደረገው ንግግር እንደሚከተለው ነበር። ለግርማዊነትዎ የተላከውን ደብዳቤ በታላቋ
የእንግሊዝ የአይርላንድና የሕንድ ንግሥት ከሆኑት ከገዢዬ ያመጣሁትን ደብዳቤ አቀርባለሁ። ንግሥታችን 60
የደስታ ዘመን አሳልፈዋል። ከማንኛውም ዜጋና ሕዝብ ጋር በሰላምና በወዳጅነት ቆይተዋል። ለዚሁ ለታላቅ
ወዳጅነትና በሰላም አብሮ ለመኖር የሚያስችለውን ከንግሥታችን የተላከውን ልዩ መልዕክት ለግርማዊነትዎ ሳቀርብ
ታላቅ ደስታ ይሰማኛል። ከሁለቱ አገሮቻችን መሐል ፀንቶ የቆየው ወዳጅነት ለወደፊቱም እንዲቀጥል የንግሥታችን
ምኞት ነው ብሎ ተናገረ።
“ንግግሩ ካለቀ በኋላ እያንዳንዳችን ከንጉሡ ጋር ሚስተር ሮድ አስተዋወቀን። ከዚህ በኋላ ልንሄድ ተነሳን።
ከመሄዳችን በፊት ንጉሠ ነገሥቱ አዲስ በተሠራውና ነገ በሚከበረው የቅዱስ ጊዮርጊስ ቤተ ክርስቲያን በዓል ላይ
እንድንገኝ ጋበዙን። ከሚስተር ሮድ ጋርም በቀጠሮ ለብቻ እንደሚነጋገሩ ነገሩት። ከዚህ በኋላ እጅ እየነሳን ወጣን።

“….አንድ ቀን ግንቦት 6 ቀን ጧት ከንጉሡ ጋር ምሳ እንድንበላ ግብዣ መጠራታችንን የሚነግር
መልዕክተኛ መጥቶ ነገረን። በየሳምንቱ ሐሙስ የውጭ ሰዎችና መኳንንቶች ከንጉሡ ጋር ምሳ የሚበሉበት ቀን
ነው። ከቀኑ 11 ሰዓት (በኛ 5) ሲሆን ወደ ቤተ መንግሥት የሚወስደን ብዙ አጀብ መጣ። ከቤተ መንግሥት
ስንደርስ ንጉሡ በዙፋናቸው ተቀምጠዋል። በስተቀኛቸው ለስምንት ሰዎች የሚበቃ በኤሮጳውያን ይዞታ የተዘጋጀ
አንድ ጠረጴዛ አለ።….በጠረጴዛውው አጠገብ እንድንቀመጥ ተነገረን።….ግሩም የሆነ ምግብም ቀረበልን። ኃይለኛ
ጠጅና አረቄም ታደለ። ምኒልክ በሀገር ትራስ በተመላው ዙፋናቸው ተቀምጠው የአበሾችን ምግብ ይበላሉ።
መጀመሪያ በሀር ጨርቅ የተሸፈነ ትልቅ መሶብ መጣና ከፊታቸው ካለው ጠረጴዛ ላይ ተደረገ። ከመሶቡ አጠገብ
በአበባ ማስቀመጫ ብዙ አበባዎች ተደርገው ተቀምጠዋል። መመገብ እንደጀመሩ መሳፍንቱ ሚኒስትሮች ቀሳውስት
የጦር አዛዦች እየገቡ መሬት ላይ ተቀመጡ። ለንጉሡ የቅርብ የሆኑና የቅርብ ረዳቶቻቸው ከንጉሡ አጠገብ
ተቀምጠው በመሶብ በሰሃን ከንጉሡ ምግብ እየወጣላቸው ይበላሉ። ለእያንዳንዱ ሰው የሚሰጠው ጠጅ በሐር ጨርቅ
እየተሸፈነ ነው።….ንጉሡ ምግባቸውን በልተው ካበቁ በኋላ ሲጃራ እንድናጨስ ፈቀዱልን። በንጉሥ ዮሐንስ ጊዜ
ትንባሆ የሚያጨስ ሰው ከንፈሩ ይቆረጥ የሚል አዋጅ ስለነበር አሁን ያ ቀርቶ ንጉሡ ምኒልክ እንድናጨስ
በመፍቀዳቸው አገሪቱ ወደ ዘመናዊ አስተዳደር ማምራትዋን አወቅን።….ምኒልክ እያጨሱም። አጫሽ እንዲበዛም
አያበረታቱም። ግን የኤሮጳን እንግዶች በሚቀበሉበት ጊዜ ወይም ሲጋብዙ አብልተው አጠጥተው እንዲያጨሱ
ይፈቅዳሉ። ሲናገሩም በልተው ጠጥተው ማጨስ ስለሚፈልጉ እንደ እራሳቸው ልማድ ይሁኑ ይላሉ።
“….ከዚህ በኋላ ከፊታችን ያለው መጋረጃ ተገለጠ። ወዲያውኑ አዛዦቹ በቅልቱ አዳራሽ ረጃጅም
የመመገቢያ ሳጠራ ይዘረጉ ጀመር። በእያንዳንዱ መመገቢያ መሐልም 6 ጫማ ስፋት ያለው ባዶ ቦታ አለ።
ዝግጅቱ ሲያልቅ በሩ ተከፈተ። ከዚያም በሹሙ አማካይነት ሰው ይገባ ጀመር።….በእያንዳንዱ መመገቢያም አሥር
አሥር ሰዎች ይቀመጡ ጀመር። የበሰለ ሥጋ ታደለ። በትልልቅ ብርሌም ጠጅ ተሰጠ። በሩብ ሰዓት ውስጥም ግብሩ
አለቀ። ባዶ የሆኑት ብርሌዎች እንደገና ይሞሉ ጀመር። ሹሙ ሲያዝ የበሉት ባንድ በር ሲወጡ ያልበሉት በሌላ በር
ገቡ። አዳራሹ ሲሞላ በሩ ተዘጋ። እንደ መጀመሪያው ሁሉ አሁንም የገባው ሰው 500 ሰው ይሆናል።….እንዲህ
እያለ አራት ጊዜ ግብሩ ተደጋገመ። ግብሩንም የተገበዘው 2000 ሰው መሆኑ ነው።
“….ግብሩ አልቆ ከመውጣታችን በፊት ምኒልክ ከሚስተር ሮድ እና ከፔንቺንግ ጋር ጭውውት ጀመሩ።
ጭውውቱም በኢትዮጵያ የእባብ መርዝ መድኃኒት ስለሌለ የእባብ መድኃኒት እንዲያስመጡላቸው ነበር። በቤተ
መንግሥቱ የእባብ መድኃኒት ስላለ ሕዝቡ በተነከሰ ጊዜ ወደ ቤተ መንግሥት ይመጣል። ብዙው ግን መምጣት
ስለማይችል በየቦታው የእባብ መድኃኒት ለሕዝቡ እንዲደረግለት መፈለጋቸውን ምኒልክ ጠየቁ። እነ ፔንቺንግ ስለ
ጀርሞች ነገሩዋቸው። ንጉሠ ነገሥቱ ለሳይንስ ከፍተኛ ስሜት ስላላቸው በማግሥቱ ሚስተር ሮድ ማይክሮስኮፕ
ሰጣቸው። ንጉሡም በዚያ ለመጀመሪያ ጊዜ ጀርም አይተው በጣም ተደሰቱ። ሌሎች ፍልሥፍናዎችንም ለማየት
እንደሚመኙ ነገሩት። ሮድ ማይክሮስኮፑን ከመስጠቱ በፊት ይህን ነገር ካመጣሁት ቆይቼ ነበር ግን የጥንቆላ ነገር
ነው ስላሉኝ ፈርቼ አቆየሁት ቢላቸው ምኒልክ በጣም ስቀው እውነትህን ነው በአጤ ዮሐንስ ጊዜ ቄሶች ሁሉን ነገር
አይቀበሉ ስለነበር ከባድ ችግር ነበር። አሁን ግን ሁሉም ነፃ ሆነ በነፃ እንዲገባ ደንብ ወጥቷል አሉት።….ሲል
ጽፏል።
በካርቱም ባንክ ለችግር ጊዜ ብለው ያስቀመጡት ቡልዮን የወርቅ ወይም የብር ሀብት ነበረ። ስለዚሁ ጉዳይ
ማርገሪ ሲጽፍ “….በኔም ጊዜ ከኔ በኋላ በኢትዮጵያ ጠላት ቢገባ ረሃብ ሲነሳ ለኢትዮጵያ የሚሰጥ ነው።….ብለው
ነው ያስቀመጡት።….” ይላሉ። ይህ ልኩን ያላወቅሁት ሀብት በ1928 የኢጣሊያ ጦርነት ጊዜ ለኢትዮጵያ
መንግሥት ተሰጥቷል።

አጤ ምኒልክ በጥቁር አሜሪካውያን ዘንድ የተለየ መወደድና አክብሮት ነበራቸው። ጥቁር አሜሪካኖች
ምኒልክን የሚወዱበት ምክንያት በዘመኑ በጥቁር ዓለም የተገኙ በዓለም ዝናቸው የገነነ አኩሪ መሆናቸውን
ስለሚሰሙና ስለሚያውቁም ነው። በዚህ ብቻ ሳይሆን በአፍሪካ ውስጥ በነፃነቷ የምትኖር አገር ኢትዮጵያ ብቻ
በመሆንዋ “አኩሪዋ ጥቁር ኮከብ” የሚል ስያሜም ሰጥተዋት ነበር።
ዊልያም ኤች ኤሊስ የተባለ ሀብታም ጥቁር አሜሪካዊ ስለ ኢትዮጵያ የተጻፉ መጻሕፍትን ከመላው ኤሮጳ
እየገዛ ስለ ኢትዮጵያ ያጠና ጀመር። ኤሊስ ስለ ኢትዮጵያ ካጠና በኋላ ከምኒልክ ለመገናኘት ከአሜሪካ ወደ
ኢትዮጵያ ጉዞውን ጀመረ።
ኤሊስ ጉዞውን ከመጀመሩ በፊት ስለ ኤሊስ ብዙ የአሜሪካ ጋዜጦች ጽፈውለታል። እ.ኤ.አ በ1903 ዓ.ም
የታተመው ዋሽንግተን ፖስት ጋዜጣ “….የኤሊስ የአበሻ ጉዞ ብዙ ገንዘብ ያሰወጣው እንጂ ዝነኛ ያደርገዋል።
ስለዚያ በእግሊዝና በሌሎችም ቋንቋዎች ስለአቢሲኒያ የተጻፉ መጽሐፍት እየገዛ ሲያጠና ከርሟል።….” በማለት
ሰፊ ሐተታ ጽፎለታል።
ክሊቪሊንድ ፕሬስ የተባለው ጋዜጣ እ.ኤ.አ መስከረም 23 ቀን 1903 ዓ.ም ባወጣው እትሙ “….ባልና
ሚስቱ ኤሊስና ወይዘሮ ኤሊስ የአበሻው ንጉሥ የምኒልክ እንግዳ ሊሆኑ ነው። ኤሊስ ለዝና ብሎ የሚያወጣው ወጭ
በሚሊዮን የሚቆጠር ነው።….ለምኒልክ የሚወዱትን ስጦታ ሲመርጥ ብዙ ጊዜያት አሳልፈዋል። ኤሊስ ለምኒልክ
ለመስጠት የሚፈልገው ተራ ስጦታ አይደለም። ኤሊስ በዓለም ላይ ምኒልክን የሚወዳደር ሰው የለም ብሎ
ስለሚያምን የተለየ ስጦታ ለመውሰድ ይፈልጋል። ምኒልክ የጦር መሣሪያ እንደሚወዱ ስላጠና ከሚወስድላቸው
ስጦታዎች መሐል አንዱ ሽጉጥ ነው። ሽጉጡ በልዩ ትዕዛዝ የተሠራ ሲሆን ሙሉ በሙሉ በንፁህ ወርቅ ብቻ
የተሠራ ነው። ሽጉጡ በወርቅ ብቻ መሠራቱ ሳይሆን እጀታውና አንዳንድ ክፍሉ በአልማዝ ፈርጥ ያጌጠ
ነው።….ጥቁሩ ኤሊስ ለጥቁሩ ንጉሥ ከፍተኛ አክብሮት አለው። ከቤቱ ለሚሄዱ ወዳጆቹ ሁሉ ለምኒልክ
የሚወስደውን ሽጉጥ እያሳየ “እናንተ ነጭ አሜሪካኖች ትንቁናላችሁ እንጂ እኛ ጥቁሮች ትልቅ ሕዝቦች ነን።
ለአሁኑ የጥቁር ትውልድ ማስረጃ የሚሆኑም ምናልባት ሳይንቁት የሚቀበሉኝ ቢሆን ይሄን ከወርቅና ከአልማዝ
ያሠራሁትን ሽጉጥ እንዳቅሜ የማበረክትላቸው ንጉሥ ምኒልክ ናቸው።….ይላል። አበሻ አገር ለመድረስ ግን ጉዞው
ከባድና አስቸጋሪ ነው።….” በማለት በሰፊው ጽፎአል።
ኒውዮርክ ዎርልድ የሚባለው ጋዜጣ እ.ኤ.አ ሰኔ 27 ቀን በወጣው እትሙ “የቴክሳሱ ጥቁር ጉዞውን
ጀመረ” በሚል ርዕስ ይነሳና “….ወደ አፍሪካ የሚያደገው ጉዞ ለንጉሥ ምኒልክ የሚሰጠው ከፍተኛ ዋጋ ያላቸውን
ዕቃዎች ብቻ በአምስት ታላላቅ ሣጥኖች ውስጥ ይዟል።….” በማለት ሰፊ ሐተታ ጽፎአል።
ኤሊስ ኢትዮጵያ ውስጥ ገብቶ ወደ አገሩ ተመለሰ። እ.ኤ.አ ጥር 1 ቀን 1904 ዓ.ም የወጣው ኒውዮርክ
ታይምስ ስለ ኤሊስ ጉዞና መመለስ ሰፊ ሐተታ ጽፎ ነበር። በሐተታው ውስጥ ኤሊስን አነጋግሮ የሰጠውን መልስ
ሁሉ ስላጋጠመው ደስታ በቤተ መንግሥቱ ስለሚበላው ግብር ከገለጸ በኋላ “….በአዳራሹ ውስጥ ካሉት
መኳንንቶች ጋር ምኒልክ ካስተዋወቁኝ በኋላ ንግግር እንዳደርግ ተጠየቅሁ። እኔም ቆሜ ስናገር በሞንሮኤ ፍልሥፍና
መሠረት አሜሪካ ለአሜሪካውያን ነች በምኒልክ ፍልሥፍና መሠረት ደግሞ አፍሪካ ለአፍሪካውያን ኤሮጳም
የኤሮጳውያን የሚሆኑበት ጊዜ ቅርብ ነው እንዳልኩ ምኒልክ እጄን ጨብጠው ያዙና እንባ ባቀረረው ዓይናቸው
እያዩኝ ይሄን ያሁኑን ንግግርህን ድገመው ብለውኝ ደገምኩ። ከግብሩ በኋላ ከምኒልክ ጋር ወደ እልፍኝ አዳራሻቸው
ሄድን። እዚያም ስለ አሜሪካ ታላላቅ ሰዎችና ለአሜሪካ ምን እንደሠሩ እንዳጫውታቸው ጠየቁኝ። እኔም ዋሽንግተን
አገሩን አሜሪካን ከእንግሊዝ ነፃ አወጣ። ሊንከን ጥቁዎችን ነፃ ከማውጣቱም በላይ የአገሪቱን አንድነት አስከበረ።

ሩዝቤት ደግሞ አንድነታችን እንዲጠነክር አደረገ ብዬ እንደ ተናገርኩ “ጐበዞች ናችሁ” አሉኝ ምኒልክ። “ጐበዝ
ሰው እወዳለሁ። ንጉሶች ሁሉ እንደ እናንተ ሩዝቤልት ጐበዝ ቢሆኑ እንዴት ጥሩ በሆነ ነበር። ሁልጊዜ ጦርነት
የሚፈልግ ንጉሥ ሰይጣን ይጠጋውና በጐቹን ሰይጣን ይሰርቅበታል” አሉኝ። የሩዝቤልትን ፎቶግራፍ ሰጠኋቸውና
ካዩ በኋላ “አንተ ያልነገርከኝ አንድ ጥቁር ሰውዬ በእናንተ አገር አለ። አንድሪው ካርኒጌ የሚባለውን ጥቁር
አሜሪካዊ አታውቀውም? እኔ ስለሱ ብዙ ሰምቻለሁ። እግዚአብሔር በረከቱን ያሳድርበትና እንደሱ ያለ ጐበዝ ሰው
እወዳለሁና ፎቶግራፉ እንዳለህ አሳየኝ” አሉኝ። እኔም ፎቶግራፉን ያለመያዜንና አገሬ ስመለስ እንደምልክላቸው
ቃል ገባሁ።
“….ንጉሥ ምኒልክ ስለ አበሻ ነፃነት ምን ያህል እንደ ደከሙ ካጫወቱኝ በኋላ “አበሻ ምን ጊዜም ነፃ
አገር ሆና የምትኖር ናት። በክርስቲያን ደንብ አገራችን እንድትለማ የሚቀርቡንን ሁሉ በታላቅ ደስታ በአክብሮት
እንቀበላቸዋለን። በሌላ ለሚመጡብን ግን ሁላችንም እናልቃለን እንጂ ሳናልቅ አገራችንን ለሌላ አስንሰጥም አሉኝ
የዚያች በተፈጥሮ የበለፀገች አገር ንጉሥ።….” በማለት የተናገረውን ጋዜጣው በሰፊው አውጥቶታል።
በዚያው ዕለት ማለት እ.ኤ.አ ጥር 1 ቀን 1904 ዓ.ም የወጣው ኒዮርክ ዴይሊ ኒውስ ጋዜጣ ደግሞ
የኤሊስን

ኢንተርቪው

ሲያጫውቱኝ

ሲያወጣ

“….ምኒልክ

አሜሪካኖች

ወደ

አገራቸው

እንዲመጡላቸው

ይፈልጋሉ።

“እስካሁን እናንተ አሜሪካኖች ከወሰናችሁ እልፋችሁ የሌላ ወሰን መድፈራችሁን አልሰማሁም።

ሌሎች ግን እንደ እናንተ አርፈው ከአገራቸው የሚቀመጡ አይደሉም” ብለውኛል። በሌላ ጊዜ ሲይጫውቱኝም
“አየህ እነኚህ ፈረንጆች ሳልነካቸው ይነኩኝና ንጉሥ ምኒልክ መጥፎ ሰው ነው ይሉኛል እኔ ግን ለወዳጆቼ መጥፎ
አይደለሁም። እኛ አበሾች አንድ ጠባይ አለን። ለምናምናቸው ከሆኑብን ግን እንደ ዱር ክፉ አውሬ ማንንም
ሳንፈራ ጠላቶቻችንን ማጥፋት እንወዳለን። ይሄ ነው ጠባያችን” አሉኝ…” በማለት ኤሊስ የተናገራቸውን ጋዜጣው
ሰፋ ካለ ዜና ጋር አውጥቶታል።
እ.ኤ.አ ታኅሣሥ 17 ቀን 1904 ዓ.ም የወጣው ፒትስበርግ ፖስት የተባለው ጋዜጣ “ምኒልክ የአብርሃም
ሊንከንን ታሪክ ሲሰሙ አለቀሱ” የሚል ርዕስ ተነስቶ ኤሊስ የነገረውን ታሪክ ሲጽፍ “….ፕሬዝዳንት አብርሃም
ሊንከን ባሪያዎችን ነፃ ያወጣበትን ታሪክ ሲሰሙ ምኒልክ አለቀሱ። ይህንንም የአብርሃም ሊንከንን ታሪክ ለሁለተኛ
ጊዜ መስማታቸውን ነገሩኝ። ምኒልክ እንባቸውን እየጠረጉ ምን ዓይነት ትልቅ ሰው ኖርዋል? አሉ። ወዲያውም
አየህ እንደ አብርሃም ሊንከን ማድረግ አልችልም። እሱ ብዙ ሥራ የሠራ ነው። እኔ ያደረግሁት ነገር እስከዛሬ
በባርነት የነበሩ ሰዎች እንደዚያው እንዲቆዩ ሆነው ከእንግዲህ ወዲያ እነኚያ ባርያዎች የሚወልዷቸው ልጆች ግን
ነፃ እንዲወጡ አውጄለሁ። ከዚህ ሌላ ምን ላድርግ? ቀስ በቀስ ሁሉንም ነፃ አወጣለሁ።….አሉኝ….” በማለት
ኤሊስ የነገረውን በሰፊው አውጥቷል።
ኤሊስ በኢትዮጵያ ውስጥ የጨርቃ ጨርቅ ፋብሪካ ሊያቋቁም ከምንልክ ጋር ተዋውሎ የጥጥ መትከያ
መሬት ሁሉ ተቀብሎ ነበር። ጉዳዩ ፍጻሜ ሳያገኝ ምኒልክ በመሞታቸው የፋብሪካውም ጉዳይ አብሮ ሞተ።

አስተዳደር
“….ምኒልክ በጥበብ ሕዝቡን ሲያስተዳድር ሕዝቡ በፍቅር እንዲከተለው እንጂ በፍርሐት እንዲገዛለት
አይፈልግም….በዚህም ምክንያት በማስተዳደሩ በኩል የወጣለት ጥሩ መሪ ነው።….” ግሊከን
“….በምኒልክ ዘመን የአገሪቱ ክብር አደገ። የዘመናዊ አስተዳደር መሠረትም ተጣለ። ንጉሱም በዘመናዊና
በዘዴ አስተዳደር ይመራሉ….” ኡላንዶርፍ።

“….በምኒልክና በሕዝቡ መሀል ርቀት የለም።….” ሮድ።
ምኒልክ በአስተዳደር በኩል ዘዴኛ ነበሩ። ምን ጊዜም ቢሆን ጠላቶቻቸውን በፍቅር ለመሳብና የፍቅር
እሥረኛ ለማድረግ የሚጥሩ ነበሩ። “የሚጠሉህን ሰዎች ከማጥፋት የሚጠሉብህን ነገር አጥፋ” በሚለው ምሳሌ
የሚመሩ ይመስላሉ። ለምሳሌ ከአጤ ዮሐንስ ጋር ተባብረው እየወጉና እየሸፈቱ ያስቸግሩዋቸው የነበሩት ራስ
ሚካኤልን የፍቅር ወዳጅ አድርገው ልጃቸውን ዳሩላቸው። ልጃቸውን የዳሩላቸው ለመያዣ ብለው በሩቅ ሳይሆን
የምኒልክ ቤት ለሚካእል የሚካኤል ቤት ለምኒልክ ልዩነት የሌለበት ሁለቱም እንደቤታቸው የሚያዙበት ነበር።
ከጐጃሙ ንጉሥ ተክለ ሃይማኖት ጋር እምባቦ ላይ ተዋግተው ንጉሥ ተክለ ሃይማኖት ድል ሆኑ። ንጉሥ
ተክለ ሃይማኖት በብዙ ጥይቶች ቆስለው ስለነበር ምኒልክ ምርኮኛውንና ቁስለኛን ንጉሥ ተክለ ሃይማኖትን በሕዝብ
ፊት ታቅፈው ሰመው ደማቸውን በለበሱት ጋቢት ጠራርገው ራሳቸውን ከወጌሾች ጋር ሆነው ከማከማቸው
ሳይነዳቸውና በሆዳቸው ቂም ሳይዙ ቀርተው አይደለም። እንጦጦ ላይ ራስ ደረሶ “ብናሸንፍ ኖሮ ቆራርጠን
እንጥሎት ነበር” እንዳሏቸው ሁሉ ምኒልክ መቆራረጡ አላቃታቸውም። እንዲህ ዓይነቱ ድርጊት ለቴዎድሮስም
ስላልበጀ ጠላት ማብዛት መሆኑን አውቀው ክፉ ጠላታቸውን በመልካም ፍቅር አሠሩዋቸው። ይህን ያየ ጐጃሜም
ለጥሰጥ ብሎ ተገዛላቸው። በንጉሥ ተክለሃይማኖትና በምኒልክ መሀልም እንዴት ያለ ፍቅር እንደነበር የሚከተለውን
የንጉሥ ተከለሃይማኖት ደብዳቤ ያስረዳል።
ይድረስ ኅበ ሥዩመ እግዚአብሔር ዳግማዊ ምኒልክ ንጉሠ ነገሥት ዘኢትዮጵያ። ጃንሆዬ ይሄ ፈረንጅ
ከትግሬ ራስ መኰንን በልፍ ሰደደኝ ብሎ ጉድሩ ሳለሁ በልፍ መጣ። በዚህ ልስደድህ ብለው በቅሎዬ ሞቶብኝ
በእግሬ ተጉዠ ደክሞኛል። አርፌ በዚያ በኩል በጃርሶ ተሻግሬ እሔዳለሁ ብሎ ቆየ። አሁንም ሰድጄዋለሁ። ጃንሆዬ
ደግሞ የወዲያ አገር የኢየሩሳሌም ተክል ከዚህ የማለማው ደጅ እጠናለሁ። ይህንንም ስላልሁ እኔም የሀገሬን ተክል
ጐመን ዘር ያህል ነገር ለጃንሆዬ አበድሬአለሁ። ብድሬን ከነአራጣው ይክፈሉኝ። ለጌታ የነገሩ በስኔ የተከሉት
አይጠፋምና ሰኔ ሳያልቅ እንድተክለው ብዬ አመለክታለሁ። ደግሞ ጃንሆዬ ለከንፌሬ መድኃኒት ለጥርሴ
መለቃለቂያ የሰጡኝ አለቀብኝና ላስታውስዎ ብዬ ነው። የተላከ ከንጉሥ ተክለሃይማኖት ርቱሃ ሃይማኖት ወልዱ
ለቅዱስ ማርቆስ ማርቆስ ወንጌላዊ ሕያው አበ ነጋሲ። መድኃኒዓለም ጤና ይስጥልኝ ብዬ አሥር አሥር ጊዜ እጅ
እነሳለሁ። በሰኔ በ፰ ቀን ፲፰፻፺፪ ዓመተ ምሕረት በደብረ ማርቆስ ከተማ ተጻፈ።
በዚህ ደብዳቤ ላይ እንዳየነው ንጉሥ ተክለ ሃይማኖት አጤ ምኒልክን ጃንሆይ እያሉ ሳይሆን በማቆላመጥ
ጃንሆዬ እያሉ ነው የጻፉላቸው። ይህም ምን ያህል ፍቅርና ወዳጅነት በመሀላቸው እንደ ነበረ ያሳያል።
ወላይታን ለማሰገበር የዘመቱ ጊዜ ሶስት ወር ያቆያቸውና በደፈጣም ውጊያ ብዙ ሰው የፈጁባቸው
የወላይታው ባላባት ጦና ነበሩ። በኋላ ግን ድል ሆነው ሲሸሹ ምኒልክ “አያምልጥህ አብረህ ያዝልኝ” ብለው ጦና
ብዙ ቦታ በጦር ተወግተው በማይረባ ቃሬዛ ሆነው ከምኒልክ ፊት ቀረቡ። ምኒልክም በሕዝብ ፊት ከዙፋናቸው
ወርደው በጋቢያቸው የጦናን ደም ጠርገው በማይረባ ቃሬዛ ያመጧቸውን ወታደሮች ተቆጥተው “ወንድሜን እንዲህ
አደረጋችሁት?” ብለው አስታመው አዳኑዋቸው። የወላይታንም መኳንንት ሰብስበው ከመከሩ በኋላ “ልጄን ወዳጄን
ጦናን ሾሜልሃለሁና ግብርህን እንድታገባ” ብለው አዋጅ አስነገሩ። ያን ጊዜ ሸሽቶና ከድቶ ወደ ኬንያ የገባው
ሠራዊት ሁሉ “….እንደ ቴዎድሮስ የሚቆራርጡ የመሰለውን እንጂ….” እያለ ሁሉም ተምልሶ አገሩ ገባ። ጦናም
ፍፁም ታማኝ ሆነው ሲያገለግሉ ኖሩ። ይህም ጠላትን በጦር ብቻ ሳይሆን በዘዴ የመወዳጀት ችሎታ እንደነበራቸው
ያሳያል። አስተዳደር ማለትም ሁሉን መቻልን የሚጠይቅ ነው።

በኋለኛው ዘመን ከመሐል አገር ወደዳር አገር የተሾመው ሁሉ ድሃውን እየነጠቀ ርስት እያበጀ ተደላድሎ
ይቀመጥ እንጂ በምኒልክ ዘመን ድልድሉ ወይም ሹመቱ እንደዚያ አልነበረም። ከመሐል አገር የሚሾመው ሰው
ሠራዊቱን ወይም ወታደሮቹን ይዞ ያን አገር ሌላ ጠላት በጦር እንዳይደፍረው ይጠብቃል እንጂ በአስተዳደር ሥራ
አይገባም ነበር። አስተዳደሩ ግብሩን ለመሀከለኛው መንግሥት ሲገብር ያ ወታደሮቹን ይዞ የተቀመጠው ተሿሚ
ደሞዙን ከነሠራዊቱ እንዲገበር ከተወሰነው ገንዘብ ላይ ገባሪው ቀንሶ ለጦሩ ደሞዝ ሰጥቶ ቀሪውን ለመንግሥት
ግምጃ ቤት ያስገባ ነበር።
ለምሳሌ በወለጋው ገዥ በደጃዝማች ጆቴ ላይ ሐምሌ 14 ቀን 1900 ዓ.ም አዲስ አበባ የታወጀውን አዋጅ
እንመልከት። “አዋጅ” ካለ በኋላ “ከዚህ ቀደም ደጃች ጆቴ የመንግሥት ገንዘብ እያጠፋ በወንጀል ቢረታ ሌላም
ብዙ ኃጢአት ቢገኝበት ሁሉንም እየተውህ አሳልፌው ነበር። አሁን ግን ድሃዬን አላግባብ እየዘረፈና ያልሆነ ቅጣት
እየቀጣ በዚሁ እየተረታ የድሃው ግፍ ቢበዛ እሱን እዚህ አቆይቼ በአገሩ ነጋድራስ ኃይለ ጊዮርጊስን ምስለኔ
ሾሜአለሁና የጥንት ግብራችሁን በሱ እጅ እያወጣችሁ አገራችሁን አልሙ።፡ ወዲያ ወዲህ የተበተነውም ድሃ
በየሥፍራው ተመልሶ ይግባ”
አዋጁ ውስጥ ሶስት ነገሮች እናገኛለን። 1ኛ እኔን በድሎኝ ሳይሉ ድሃዬን በድሎ ማለታቸው ከሁሉ በላይ
ድሃውን እንደሚያከብሩ ያስያል። ፪ኛው ምስለኔ ሾሜአለሁ አሉ እንጂ ገዢ ሾሜአለሁ አላሉም። ምስለኔ ማለት
እንደኔ መሳይ እኔን መስሎ የሚሠራ ሰጥቼሃለሁ ማለታቸው ነው። ፫ኛው የመንግሥት ገንዘብ እያጠፋ ሲሉ
እንዳለፉት ነገሥታት ያገሪቱ ገቢ ሁሉ ወደሳቸው የሚገባ ሳይሆን የመንግሥት በመንግሥት ግምጃ ቤት ይገባ
እንደነበር ያሳያል።
የድሃ ነገር ከተነሳ ምኒልክ ለድሆች በጣም የሚቆረቆሩ ሰው ነበሩ። ለድሆችም ጠበቃና ዳኛ ነበሩ። ጠበቃና
ዳኛ ነበሩ። ይህንንም ከብዙዎቹ ደብዳቤዎቻቸውና አዋጆቻቸው እንረዳለን። ለምሳሌ ስለ ወላይታ ሕዝብ
እንመልከት።
ሸሽቶ ከኢትዮጵያ ወጥቶ ወደ ጎረቤት አገር ተሰዶ የነበረው የወላይታ ሕዝብ ተመልሶ ወደ አገሩ በመግባቱ
ምኒልክ ተደስተው የወላይታ ሕዝብ እንዳይበደል በግል ቁጥጥራቸው ሥር አድርገውት ነበር። ግዛቱንም በግል
እንደራሴአቸው በአዛዥ ባደግ ሥር አደረጉት። አዛዥ ባደግ ግን ሕዝቡን እየበደሉ አስቸገሩ።
ይህን የሰሙት ዳግማዊ ምኒልክም ነሐሴ 29 ቀን 1899 ዓ.ም ለአዛዥ ባደግ የሚከተለውን ደብዳቤ
ጻፉላቸው። “….የወላሞ ባላገሮች ችግራችንን ለማመልከት ወደዚህ እንዳንመጣ በየኬላው በር አስጠብቆ
አስከለከለን። እኛም ይህን ፈርተን በአሩሲ ዞረን መጣን። አስጠብቆ አስከለከለን። እኛም ይህን ፈርተን በአሩሲ ዞረን
መጣን። ሌሎቹ ግን በመንገድ ሲመጡ ተይዘው ታስረዋል ብለው ጮሁልኝ።
“ጯሂ ወደዚህ ሲመጣ ለምን ይከለከላል። አሁንም ለጩኸት ወደዚህ የሚመጣ ሰው አይከልከል። ከዚህ
ቀደም ወደዚህ ሲመጡ የታሰሩትም ሰዎች ይፈቱ። ነገሩንም በመጣህ ጊዜ ትነጋገራለህ። ግብርም ተጨምረብን
ብለዋልና ከዚያው እኛ ከሠራንላቸው ከዓመቱ ግብራቸው በቀር ሌላ ትርፍ ግብር አይነኩ። ነገር ግን ለጩኸት
መጥተን ወደዚያ መመለሱን ፈራን ቢሉ ይሄው ከልክሌን ዳኛ ሰጥቼ ሰድጄዋለሁ።”
ይህን ደብዳቤ ለአዛዥ ባደግ ቢልኩላቸውም አዛዥ ባደግ በስውር የወላሞን ሕዝብ መበደላቸውን ቀጠሉ።
ይህንኑ የወላሞን ሕዝብ መበደል ምኒልክ እንደሰሙ እንደገና ከሁለት ወር በኋላ የሚከተለውን ደብዳቤ ጻፉ።

ይድረስ ከአዛዥ ባደግ።
ውላሞን ለኔ ጉልበት አድርጌ አንተን መሾሜ ድሃ እንዳይበደል ከነፍሰ ገዳይ በቀር እንዳታስር እንዳይወረስ
አገሩን ደህና አድርገህ እንድትጠብቅልኝ ነበረ። አሁን ግን ደሃው ተበደልን እያለ ዕለት ዕለት ለጩኸት ይመጣል።
ደግሞም ሳይበደል ይህን ያህል ሰው ይመጣል ተብሎ አይጠረጠርም። አንተስ ይህን ያህል ሰው እየተሰበሰበ ሲመጣ
ሳትሰማ ቀርተህ ነውን። ወይስ እኔን አይሰማም ብለህ ነው። አሁንም የታሰረው ሁሉ ከነፍሰ ገዳይ በቀር በዋስ
ይፈታ። የተወረሰ ገንዘቡም አንድ ሳይቀር በዋስ ይመለስ። አለዚያ የማይሆን ከሆነ አገሩ ብዙ ወታደር ይይዝልኛል።
አከፋፍዬ እሰጠዋለሁ።
ጥቅምት ፯ ቀን ፲፱፻ ዓ.ም አዲስ አበባ ተጻፈ።
ምኒልክ ቀልድ የሚያበዙና ተጫዋች ስለነበሩ ሁሉም እንደአባት እንጂ እንደ ገዢ አያያቸውም ነበርና
በወላይታ ያሉ ሹማምንቶች ድሃ መበደላቸውን ቀጠሉ። በዚህ የተናደዱት ምኒልክ የወላይታ ሹማምንቶች በኮሚቴ
እንዲመሩ ነሐሴ 2 ቀን 1900 ዓ.ም የሚከተለውን ደብዳቤ ላኩላቸው፡
“….ከዚህ ቀደም ወላሞ የተሾሙ ሹማምንቶች ህሉ አላግባብ እየበደሉ ብዙ ገንዘብ እንደጠፋ የሰማችሁት
ነው። አሁንም እናንተን መርጨ ወላሞ መሾሜ ድሃዬን እንድትጠብቁልኝ ነውና እዚያው ደንብ ካደረግነው ከዓመት
ግብሩና እኔ ከማዘው ትእዛዝ በቀር ሌላ በምንም በምንም ድሃው እንዳይነካ ይሁን። እንግዲህ ግን ከዚህ ቀደም
ተሹመው እንደነበሩት ሰዎች አላግባብ አድርጋችሁ ይህን ተበደልን ይህን ተበላን ብሎ የጮኸልኝ እንደሆነ
በገንዘባችሁ ብቻ አይደለም ብርቱ ቅጣት ትቀጣላችሁ። ደግሞ ከእናንተው ሹማምንቶቹ ውስጥ አንዱ አላግባብ ድሃ
በድለ ገንዘብ በላ ማለት የሰማችሁ እንደሆእነ እናንተ ተሰብስባችሁ እሱን አስጠርታችሁ ነገሩን አይታችሁ ጨርሱ።
እናንተ ለመጨረስ የማይቻላችሁ የሆነ እንደሆነ ግን ወደኔ ላኩልኝ….ለራሳችሁ የምትበሉት ዳኝነት እሱ በፈቃዱ
እየወደደ የሚሰጣችሁን መተያያ ነው። በተረፈ ካባላገሩ በምንም በምንም አመካኝታችሁ የምትነኩት ገንዘብ
የለም።….”
ዳግማዊ ምኒልክ ይህን ደብዳቤ ለሹማምንቱ ከላኩ በኋላ ሕዝቡ ደግሞ ነገሩን እንዲያውቀው የሚከተለውን
አዋጅ አወጁለት።
“ከዚህ ቀደም ወላሞ የተሾሙት ሹማምንቶች ህሉ እናንተን እየበደሉ ገንዘባችሁን አላግባብ እየወሰዱ አገር
ቢያበላሹ ይሄው ደግሞ ሌሎች ሰዎች መርጬ ሾሜላችኋለሁና በኔ ትእዛዝ ያለውን ግብር እየሰጣችሁ
ተስማምታችሁ ተቀመጡ። ነገር ግን በውስጣችሁ የተሾሙ ትንንሹ ሹማምንት አላግባብ ገንዘብ አምጡ ያላቸው
እንደሆነ ገንዘቡን ሳትሰጡ ለእውነተኛው ሹማችሁ ንገሩ። እሱም ያላግባብ ያደረጋችሁ እንደሆነ እንደዚህ ያለውን
ነገር ሁሉ በወላሞ ተሹመው የሔዱት ሹማምንቶቻችሁ አንድ ላይ ሆነው የተበደለውን ይዩ ብያለሁና ለእነሱ
አመልክቱ። ከእነዚያም ያልሆነላችሁ የሆነ ይዩ ብያለሁና ለእነሱ አመልክቱ። ከእነዚያም ያልሆነላችሁ የሆነ እንደሆነ
ግን ያው የተበደለው ሰው በባልደረባው እየመጣ ያመልክት እንጂ ብዙ ሰው ባድማ እየተሰበሰበ መጮህ መልካም
አይደለም። ይህን መንገደኛውን ሁሉ የሚያደበድብ ቤት የሚያቃጥል ሰው የሚሸጥ ፈንጋይና ወንበዴ በያገራችሁ
መርምራችሁ አውጥታችሁ ወደኔ ስደዱልኝ። በደሉንም እያየሁ በዚህ ሥራ አስይዘዋለሁ። ከዚያ ወዲያ ፈንጋይ
ወንበዴ ሳታወቱ ቀርታችሁ የተገኘባችሁ እንደሆነ የተገኘበት አገር ሺህ ብር ይከፍላል።
ነሐሴ ፪ ቀን ፲፱፻ ዓ.ም.

ወደ ጐጃም ድሆች ደሞ እንመለስና ንጉሥ ተክለ ሃይማኖት ከሞቱ በኋላ ከጐጃም ራስ ቢትወደድ መንገሻ
አቲከም ተሾመው ነበር። መንገሻ ድሃውን እየበደሉ ስላስቸገሩ ድሃው አዲስ አበባ ድረስ መጥቶ ለምኒልክ ጮኸ።
ምኒልክም ድሃው የጮኸበት ጉዳይ እንዲፈፀምለትና በደል እንዳይደርስበት ደብዳቤ ጽፈው በጯሂው ሕዝብ እጅ
ለራስ ቢትወደድ መንገሻ ላኩ። በምስጢር ግን ሌላ የግል ደብዳቤ በሌላ ሰው እጅ ላኩላቸው። በግል የተፃፈላቸውን
ደብዳቤ እናንብብ።
ይድረስ ከራስ ቢትወደድ መንገሻ።
የሚጫና የዲንሳ የይልማና ሰዎች ተሰብስበው መጥተው ጮሁልኝ። የጮሁበትንም ነገር ቃሉን እንድታየው
በዬ የሰጡኝን ደብዳቤ ይሄው ሰድጄሃለሁ። ነገር ግን ይፍራታና ግድም እንደጮኸ እንደለፈለፈ ተለያየ።
ቤጌምድርም እንደጮኸ እንደለፈለፈ ተለያየ። ሳይንትም እንደዚሁ ተፈታ። ደግሞ አሁን ሜጫን ይልማና እንዲህ
አድርገህ ታስጨንቀዋለህን። እኔስ ጋሻ ስደድልኝ ማለቴ እዚያ አገር ጋሻ ስጓጅ ብዙ ነውና በጥቂት ዋጋ ይገኛል
ብዬ ገዝተህ እንድትሰድልኝ ነው እንጂ ከመኳንንቱ ከባላገሩ የጋሻ ፈሰስ ጥለህ መቼ አስወጣልኝ አልኩህ። ነጭ
ማርም ስደድልኝ ማለቴ የዚያ አገር ማር ሁሉ መልካም ነውና ላንተ ከሚገባልህ መርጠህ ላክልኝ አልኩህ እንጂ
ነጭ ማር ካላመጣችሁ እያልክ ደሃውን የምታስጨንቀው በምን ነገር ነው። የዛሬ ድሃ ላም የለው። በሬ የለው ምን
ጐን አለው ብለህ ነው። ደግሞስ አንተ የምታቃቸው እኔ የሾምኳቸው ያሳደኳቸው የፊተኞቹም ያባቴ ሽማግሌዎች
ሁሉ አለቁ። ያለኸው አንድ አንተ ነህ። እንግዲህማ ለኔ እድሜ ማዘን ለመንግሥቱም ማዘን ነበር እንጂ እንዲህ
ድርገህ ድሃውን ብታስጨንቀው ምን ትጠቅማለህ። ይህ ሁሉ የጨዋ ልጅ የሽማግሌ እንግዲህ ተመልሰን አንገባም
የራስ መንገሻን ፊት አናይም። እንደወጣን እንቀራለን ብሎ እዚህ መጥቶ ያለቅሳል። ይኸንን እግዚአብሔር
ይወደዋልን። የመረረው ደሃ ይገባል ከውሃ የሚሉ ተረት ባንተ ደረሰ። አገዛዝ እንደነራስ ሚካኤል እንደራሴው ወሌ
ነው እንጂ እንዲህ አስጨንቆ መልካም ነውን። አሁንም ከዚህ ቀደም እንደነበሩ እንደጥንታቸው ይኑሩ እንጂ ቀድሞ
ያልነበረ ነበር አትንካ። ነገር ግን ደብዳቤም ብልክብህ ብመክርህም አትሰማኝ። ተመክረህም አትድን። እንግዲህስ
ሁለተኛ እንዲህ ያለ ነገር የሰማሁ እንደሆነ መንገሻ ሙት ማርያምን ድሃው ከመስደድ ብዬ በቃቤቱ በቢያድግልኝ
እጅ ነው የሰደድኩልህ።
ኅዳር ፰ ቀን ፲፰፻፺፰ ዓመተ ምህረት እንጦጦ ተፃፈ።
የራስ ቢትወደድ መንገሻ ነገር ከተነሣ የሚያርፉ ሰው አልነበሩም። ባነበነው ደብዳቤ መሠረት ምኒልክን
በመፍራት ሊጮህና ሊያሳጣ የሚችለውን የቅርብ ደሃ መበደላቸውን ቢያቆሙም ራቅ ያለውንና በዚያን ጊዜ
በየዋህነት ይገዛ የነበረውን ሻንቅላ የሚባለውን ሕብረተሰብ ባርያ እያደረጉ ማጉላላት ጀመሩ። ምኒልክም ይህን ነገር
ከሰላዮቻቸው እንደሰሙ ተናደው እንደገና የንዴት ደብዳቤ ፃፉላቸው። የካቲት 7 ቀን 1899 ዓ.ም ለራስ
ቢትወደድ መንገሻ የተፃፈው ደብዳቤ እንዲህ ይላል።
“….ሻንቅላ ወርቅ እየገበረ ግብሩ ሳይጐድል እዚያው አገሩ ላይ አርሶ ቆፍሮ የሚያገለግለውን እንደ ከብት
ሁሉ ባመት ባመቱ እየመለመልክ ታስወጣለህ አሉ። እኛ ከየት አገር እየመለመልን ስናወጣ አይትህ ነው እንዲህ
ማድረግህ። ልጅህን ስትድር የሰጠኸውን የሰጠኸውን ሻንቅላ ሰምተናል። እንግዲህ ግን አንድ ሻንቅላ ተመልምሎ
ታገሩ ወጣ ያሉኝ እንደሆነ ሁለተኛ እኔና አንተ መገናኛ የለንም።”
ምኒልክ የኢትዮጵያ ዘመናዊ አስተዳደር የመሠረቱ ታላቅ ሰው ነበሩ። በድሮው ጊዜ ወታደር የተባሉ ሁሉ
የገንዘብ ደሞዝም ሆነ የእህል ቀለብ ስለማይሰጠው በየባላገሩ ቤት በምሪት እየተሰጠ የሚያበላውም የሚያሳድረውም
ባላገር ነበር። ፕሮፌሰር አፈወርቅ ገብረ ኢየሱስ ስለዚህ ጉዳይ ሲያትቱ “….እስከ ትላንት ድረስ….የኢትዮጵያ ድሃ

ለወታደር መጫወቻ ባርያ ነበረ። ባርያ በገዛ እራሱ ማዘዝ እንደማይሆንለት የኢትዮጵያ ድሃም በገዛ ቤቱ ማዘዝ
አይሆንለትም ነበር። የሚያዝበት ቀርፋፋ ጋሻ ያነገበና አንድ ባለጌ ጦር የያዘ….ወታደር….እንኳንስ ተሠሪነት ገብቶ
ሄዶም ባደረበት አገር ሳይቀር ደሃውን የፊጥኝ አስሮ ነጭ ኑግ ጥቁር ወተት ውለድ ሲልና ባለቤቶቹ ምሽቲቱ
እንደገረድ ባልየው እንደሎሌ እግር አጥበው አልጋ አንጥፈው ትራፊውን በልተው እነሱ ከምድር እሱ ካልጋ
ተኝተው ያድሩ ነበር። አንዳንድ ጊዜ መልከ መልካም ምሽት የነበረችው ባላገር….በግፍ ላይ ግፍ በውርደት ላይ
ውርደት ታክሎበት ያድር ነበር።….አንድ ቀን በቴዎድሮስ ጊዜ….ነፍጠኛ ተቤቱ ተመርቶ ገባና ባለቤቲቱ መልከ
ቅን ሆና ባያት ጊዜ ነፍጡ ከጉልበቱ ላይ አድርጎ አንተ ይህቺ እህትህ ስንት ዓመቷ ነው ቁርጥ አንተን ትመስላለች
አለው። ያ ባላገር ግን ምሽቴ ናት ማለቱን ፈራ። ያም እርጉም ነፍጠኛ በጥፊ እያጣፈረ ያቺን ምሽቱን ይዞበት
አደረ ከዚህ በኋላ ያ መከረኛ ድሃ አዘንና ንዴት ያዘውና “ካገር እኖር ብዬ ከብት እነዳ ብዬ ልጅ አሳድግ ብዬ፡
“ላበሻ ዳርኩለት ሚስቴን እቴ ብዬ” ብሎ አንጐራጐረ….አሁን በደጉ በዳግማዊ ምኒልክ ጊዜ ግን ያ ሁሉ
መከራ ያ ሁሉ ግፍ ቀረ….” ብለዋል።
ይህን አሠራርና የባላገሩን መበደል ያውቁ የነበሩት ምኒልክ ለወታደር በሙሉ አበል ቆርጠው ባላገሩ
ከሚገብረው ግብር በስተቀር እንዳይነካ ብለው አወጁ። ከባላገር ቤት እየገባ በነፃ በሚበላው ወታደርም ከነአለቃው
ጭምር ከፍተኛ ቅጣት በመቀጣታቸው ባላገር ተንፈስ አለ። በወታደርም ስም ጠመንጃ ወይም ጦር የያዘ ነጋዴ ሁሉ
ወታደር ነኝ እያለ ለንግድ በሚጓዝበት መንገድ ባላገሩ ያስቸግር ስለነበር ማንም በገንዘቡ ገዝቶ እንጂ ከባላገር በነፃ
ምንም ነገር እንዳይነካ አወጁ።
ለምሳሌ ለዚህ ጉዳይ ካወጁዋቸው ብዙ አዋጆች መሀል መጋቢት 14 ቀን 1900 ዓ.ም ያወጁትን
ብንመለከት “….የተሰበረውን የአባይን ድልድይ አሠርቻለሁና በዚያ የምትመላለስ ሰው ሁሉ ስንቅህን እየበላህ ሂድ
እንጂ እኔ ካዘዝኩለት ሰው በቀር ከባላገር ደጅ አትድረስ። እንኳን ሌላ ነገር ገለባና ድርቆሽም ቢሆን በገንዘብህ ግዛ
እንጂ የባላገር ገንዘብ አለዋጋ አትንካ። በድልድዩም ዳር ያለህ ባላገር በዚያ የሚመላለስ ሰው ገንዘብህን
እንዳይነካብህ አዋጅ አድርጌልሃለሁ” ይላል።
ምኒልክ ድሃን ስለሚወዱ ድሃው የድሃ አባት ይላቸው ነበረ። በግብር ጊዜ እንኳ እንዳለፉት መንግሥታትና
መኳንንት የግብሩ ቅድሚያ ለመኳንንት ሳይሆን መጀመሪያ የሚጀመረው በድሃው ነበር። በግብሩ በየቀኑ ከእሁድ
በስተቀር እስከ ሶስት ሺህ ሰው ይበላል። አሁድ ግን ሺ ሰው ተጨማሪ ይሆንና ግብር በይው አራት ሺ ሰው
ይደርሳል። በዚህ የሰው መብዛት ምክንያት የምኒልክ ግብር የሚጀመረው ከጧቱ 3 ሰዓት ነው። መጀመሪያ ግብር
የሚበሉት ዘበኞች ናቸው ዘበኞቹ በልተው ለጥበቃ ሲወጡ ቄሶች ይቀጥላሉ። ከዚያ በኋላ መኖሪያቸው አዲስ አበባ
ከተማ ያልሆነ መንገደኞች ወታደሮች ነጋዴዎች ከበሉ በኋላ ነዋሪው ሕዝብ ይገባል። ግብሩም እንደ ጥንቱ ገብቶ
መሻማት ሳይሆን ለአንድ ሰው አንድ ጋሬና (መናኛ) አንድ ጤፍ እንጀራ አንድ ትልቅ ጭልፋ ቀይወጥ ሙዳ ሥጋ
አንድ ኩባያ ጠጅ ይሰጠዋል። ለዚህ ነው “ቀድሞም ጠቢብ ነበር ሰለሞን አባቱ ምኒልክ ይበልጣል ሰው ይዞ
መብላቱ” ተብሎ የተገጠመላቸው።
ምኒልክ ለድሆች ምን ያህል ተቆርቋሪ እንደነበሩ ብዙ ማስረጃዎች አሉ። ካነበብኳቸው ብዙ ሺህ
ከሚቆጠሩ የምኒልክ ደብዳቤዎች ውስጥ ስለድሆች ከሚናገሩት ጥቂቶቹን ለማስረጃ እንመለከታቸው። ምኒልክ አንድ
ድሃ ሰው ሲበደል ለምን ይበደላል የሚሉ ሰው እንደነበሩም ደብዳቤዎቹ ያስረዳሉ።

የጐጃም ንጉሥ ተክለሃይማኖት ሞተው ልጆቻቸው እርስ በራሳቸው እየተጣሉ ጐጃምን በጥብጠውት ነበር።
ይህ የንጉሥ ተክለ ሃይማኖት ልጆች መጣላት የሰለቻቸው ምኒልክ ፊታውራሪ ተሰማንና ግራዝማች ወልደዮሐንስ
በጐጃም እንደራሴአቸው አድርገው ልከዋቸው ነበር።
ይድረስ ከግራዝማች ወልደ ዮሐንስ።
….መርሻ ኑርልኝ የሚባል ሰው በውርርድና በዳኝነት 68 ብር ተበላሁ አለ። አንድ ዳሃ እንዴት 68 ብር
ይበላል። ለሱም ዳኝነት እንድታይለት ይሁን።
ትሳስ ፳፬ ቀን ፲፰፻፺፰ ዓ.ም ተጻፈ
ይድረስ ከደጃዝማች ገሠሠ።
ይሄ አበጋዝ ኃይሉ የሚባል ሰው ቀድሞ ጭቃ ሆኜ ባላገር ባዝደበደበኝ። በዳኛ ተከስሼ ካሣውንም በላ።
ከሌላ ሰው ብጣላ ቂም አድርገውና ውርርድና ዳኝነት አንድ መቶ ብር ሁለት የቀንድ ከብት ሁለት አህያ በሉኝ
ብሎ ጮኸልኝ። ካንድ ድሃ በዳኝነት ይህን ያህል እንዴት ይበላል። አሁንም ይሄ የተባለው ገንዘብ ይመለስና በጥቢ
አስትመጣ ነገሩ ይታይለታል።
ሰኔ ፲፫ ቀን ፲፰፻፺፰ ዓ.ም አ.አ ከተማ ተጻፈ
ይድረስ ከደጃዝማች ባልቻ።
ይሄ ደርቤ ኮሎ የሚባል ሰው አባቴ ተጧሪ ነው። እኔም ለብቻ ሆኜ ጐጆ ሳልይዝ በአባትህም በአንተም
ገብር አሉኝ ብሎ ጮኸልኝ። እዚያው አባቱ ቤት ሆኖ በጦረ በሁለት ፊት ለምን ይገብራል። ሌላ ነገር አለበት
የምትል እንደሆነ ነገሩን ከሚያውቅ ሰው ጋራ አያይዘህ እንድትሰደው ይሁን።
መጋቢት ፴ ቀን ፲፰፻፺፰ ዓ.ም. አ.አ ከተማ ተጻፈ።
ይድረስ ከደጃዝማች ጆቴ።
….ካንተ አገር ውስጥ የተበደለ ድሃ ቢኖር ከኔ እየመጣ ይጩህ። ነገር ግን አለአግባብ በእንደዚህ ያለ ነገር
ተበደልኩ ብሎ አንድ ድሃ ለጩኸት የመጣ እንደሆነ ጭራሽ አገርህን ሽሬ ለሌላ እሰጣለሁ።
ሚያዝያ ፳፪ ቀን ፲፰፻፺፱ ዓ.ም አ.አ ከተማ ተጻፈ።
ይድረስ ከደጃዝማች ጉግሳ ።
….ወታደሩ በየባላገሩ ቤት ምሪት የገባ እንደሆነ ድሃው ይበተናል። አገሩም ይጠፋልና ከአሽከርና ከገረድ
በቀር ሁለት መቶ ሰው ይዘህ ለዚሁም እንጨትና ውሃ ካለበት ከደህና ሥፍራ ከተማ አሠርተህ እዚያ ቢቀመጥ
መልካም ነው። ደሃውን ደህና አድርጎ ጠብቆ ከያዙት ትርፉ ብዙ ነው።
፲፰፻፺፱ ዓ.ም አዲአ አበባ ተጻፈ።
ራስ መኰንን ከሞቱ በኋላ ፊታውራሪ ባንቴ ለሐረጌ እንደ ጥብቅ ገዥ ሆነው ተሹመው ነበር። በፊታውራሪ
ባንቴ ጊዜም ሕዝቡ ተበደልኩ ብሎ ለምኒልክ አመለከተ። ምኒልክም ለፊታውራሪ ባንቴ ደብዳቤ ጻፉ።

ይድረስ ከፊታውራሪ ባንቴ።
የሐረጌ ሰዎች….ወታደሩ በቤታቸው እየተቀመጠ እስከዛሬ ድረስ ቤታችንን አለቀቀልንም። ከዚህ ቀደም
ራስ መኰንን ካንድም ሁለት ጊዜ አዋጅ ነግረውል ነበረ አሉ። የሚገብሩትን ቤታቸውን ይዞ መቀመጡስ
ስለምንድን ነው። አሁንም ቤታቸውን እነሱ ይዘው የወደደ ሰው ኪራይ እየከፈለ ይቀመጥ። በተረፈ ለወታደሩ ቦታ
ከውጭም ቢሆን ሰጥታችሁ እየሠራ ይቀመጥ። አለባለቤቱ ፈቃድ ወታደሩ እንዳይቀመጥበት ይሁን።
ደግሞ የአስራቱን እህል ሲያገቡ ከአውድማ በተሰፈረው ልክ ሰፍረው አይቀበሉንም እዚያው እጉድጓዱ
አፍ እንዳለወገን እየተሰፈረ እጥፍ ሁለት እጅ ያስጨምሩናል ብለዋልና እንዳለወገን የድሃው ገንዘብ ለምን ያልፋል።
ይህንንም በተቀበሉት ክል ልክ ተሰፍሮ እንዲገባ ይሁን።
ደግሞ ሠራተኛው ሳይሰማራ በሩ በሌሊት እየተከፈተ ለአታክልታችን አልጋ ቆጥ ያበጀነውን እንጨት
ማንም እያንሳ ከብትም እየገባበት አትክልቱ እየተረጋገጠ ተበላሸብን ብለዋል ሰውም ከብትም እንዳይደርስ ይህንንም
እንድታደርግላቸው ይሁን።
ደግሞ አህያችን እየተነጠቅን ለኪራይ ማንም ይጭንበታል አሉ። የድሃ ገንዘብ አለሥርዓት መነጠቁ
ስለምንድን ነው። አሁንም ሁለተኛ እንዳይነጠቅባቸው አድርግ።
ትሳስ ፳፩ ቀን ፲፱፻ ዓ.ም አ.አ ከተማ ተጻፈ።
ይድረስ ከደጃዝማች ጆቴ።
ባንተ ጩኸት የመጣውን ባላገር ነገሩን እንድናይለት አንተ ቶሎ ሳትመጣ ቀረህ። ደሃው ግን እጅግ
ዘተድለናል ብሎ ይጮሃል። እኔም እዚህ ያለውን ውሰድና አስታርቅ። እዚያም ያለውን አስታርቅና አስፈታ በዬ
ፊታውራሪ ወልደ ማርያምን ሰድጄዋለሁና እሱ የነገረህን ሁሉ እንድትሰማ ይሁን። ሌላ ዳኛ እንዳልሰድ ፊታውራሪ
ሀብተ ጊዮርጊስ የላካቸው ዳኞች አንተ ያልካቸውን መስማት እንጂ ለድሃው ምንም ያደረጉለት ነገር የለም ብለው
ቢነግሩኝ ነው። የአንፊሌዎችን ግን አንተው መጥተህ እንድትጨርስ ይሁን።
ትሳስ ፴ ቀን ፲፱፻ ዓ.ም አ.አ ከተማ ተጻፈ።
ይድረስ ከራስ ተሰማ።
ደብዳቤህም ደረሰልኝ። ሻንቅላውን አልገብርም ያለ እንደሆነ አጥፉት ብዬ ሰው ሰደድሁ ያልከውን ቀስ
እያሉ እያባበሉ ማድረግ ነው እንጂ በጦርነትማ ከሔዱበት ጭራሽ ይጠፋ የለምን። አሁንም የሚመችህ የሆነ
እንደሆነ ብልሃት እያደረግህ እንዲገባ ብታደርግ መልካም ነው።
በጥር ፬ ቀን ፲፱፻ ዓ.ም አ.አ ከተማ ተጻፈ።
ይድረስ ከራስ ወልደ ጊዮርጊስ።
በአገር ድሃ እንዳይበደል ይመልከቱ ብለን አንተ አገር የመጡት ሰዎች እስካሁን እያዩ የጻፉትን ወረቀት
ይዘው በቶሎ እንዲመጡ ይሁን።
በጥር በ፳፱ ቀን ፲፱፻፪ ዓ.ም አ.አ ከተማ ተጻፈ።

የምኒልክን ደብዳቤዎች ስንመለከት ምኒልክ ምን ዓይነት ሰው እንደነበሩ ከደብዳቤዎቻቸው እንረዳለን።
ፍርድ በትትክል የሚፈርዱ ሰው እንደነበሩም ብዙ ታሪክ ፀሐፊዎች ጽፈዋል። በኋላ ንግሥት የሆኑት ልጃቸው
ወይዘሮ ዘውዲቱ መምሬ ገብረዮሐንስ የሚባለውን ሰው ርስቱን ወስደው ከመሪጌትነቱም ነቀሉት። ቄሱ መጥቶ
ለምኒልክ ጮኸ። ምኒልክም ልጄ ደስ ካላት ትውሰደው ላንተ ምትኩን እሰጥሃለሁ ሳይሉ ሰኔ 20 ቀን 1899 ዓ.ም
ለልጃቸው ለወይዘሮ ዘውዲቱ ደብዳቤ ሲጽፉ “….፴፰ ዓመት ሙሉ የያዝኩትን መሪጌትነቴን ነቀለችኝ አለ። ፴፰
ዓመት የያዘውን ለምን ይነቀላል። አሁንም አይነካበት። ሌላ ነገር አለኝ ያልሽ እንደሆነ በመስከረም እኔ
አይላችኋለሁ” አሉዋቸው።
በአስተዳደር ዘመናቸው ሁሉ የሰውን ልጅ መብት የሚጠብቁ እንጂ ለራሳቸው ምቾት ሲሉ የሌላውን
መብት የሚገፉ አልነበሩም። እንደ ዘመኑ ሥርዓት የነበሩዋቸውን ባሪያዎች ሁሉ በባርነት ሳይሆን በደሞዝ
ማስተዳደር ጀምረው አርአያ ለመሆን የሞከሩ ሴት ልጅ በእናት አባቷ ትእዛዝ ብቻ ባል ማግባትዋ ቀርቶ በራስዋ
ምርጫ የወደደችውን እንድታገባ ትእዛዝ ያወጡ ሰው ነበሩ።
የወይዘሮ ንግሥት ተክለ ሃይማኖትን ጉዳይ ለማንሳት ፈለግሁ። ወይዘሮ ንግሥት የጐጃም ንጉሥ
ተክለሃይማኖት ልጅ ናቸው። አባታቸው ከሞቱ በኋላ ሁለት ባሎች መጡላቸው። 1ኛው የራስ ቢትወደድ መንገሻ
ልጅ ደጃች መርድ ሲሆን ፪ኛው ደግሞ የደጃች ገሠሠ ናቸው ሁለቱም ባሎች ለሴቲቱ እንዳባት ሆነው
እንዲድሩላቸው ምኒልክን ጠየቁ። ዳግማዊ ምኒልክ ከእሳቸው በፊት እንደሚደረገው ሥርዓት ሁሉ አገር
ለሚሆናቸው ወይም ለሚወዱት መዳር ይችላሉ እንኳን ባልም ሚስትም የሌላቸው ወንድና ሴት ተገኝተውና
ያላቸውም እያፋቱ እንደ እቴጌ ጣይቱ አደራረግ ጥግ ወይም አጋር ፍለጋ መዳር ወይም በጋብቻ መተሳሰር ልማድ
በነበረበት ዘመን ምኒልክ እንዲህ ዓይነቱን ተግባር ለመፈፀም አሻፈረኝ አሉ።
ባጭሩ ለማውራት መጀመሪያ የወይዘሮ ንግሥትን ፈቃድ ለማወቅ ጥቅምት 8 ቀን 1899 ዓ.ም ከአዲስ
አበባ ወደ ጐጃም በፃፉት ደብዳቤ “ያንቺን ነገር ራስ ቢትወደድ መንገሻም ደጃች ገሠሠም እሺ ብላናችለች እያሉ
ላኩብኝ። እኔ ግን እንደፈቀደች ብዬ ልኬአለሁ። አሁንም የዚህን ነገር አንቺ የምትፈቅጂውን እማገባው እከሌን ነው
ብለሽ ቁርጥ ቃል ቶሎ ላኪብኝ” ብለው ላኩባቸው። ነገሩ እየከረረ መኳንንቶቹ እንዳይጣሉም በመሀል ዳኛ
እንዲሆኑ ግራዝማች ወልደ ዮሐንስን ሾሙ። ግራዝማች ግን እንደ ዘመኑ ባህል በራሳቸው ሥልጣን ላንደኛው
ለመዳር ግፊትና ጫና ጀመሩ። ይህን የሰሙት ምኒልክም “….አንተ አባት ሆነህ ቀጥረህ ስጥ ብየህ ነበር። አሁን
ግን እሷ ሳትፈቅድ የንስሐ አባትዋን አስረህ እሷንም ከጃንሆይ አጣላሽለሁ ብለህ አለፈቃድዋ ልትሰጣት ነው አሉ።
እሷ የፈቀዳትን ታገባለች እንጂ አንተ ይህን ሁሉ ማድረግህ ማን አዘዘህና ነው።….አሁንም ፊት እንደላኩብህ እሷ
የወደደችውን ታግባ” በለው ጥቅምት 14 ቀን ደብዳቤ ፃፉላቸው። ከ15 ቀናት በኋላ ለወይዘሮ ንግሥት
በጻፉላቸውም ደብዳቤ “….አንቺ የፈቀድሽውን እገሌን አገባለሁ ብለሽ ንገሪና እሱ አባት ሆኖ ይስጥሽ። ጭራሽም
አላገባም ብትይም እንደወደድሽ” ብለው ላኩባቸው። ለዚህም መልስ ወይዘሮ ንግሥት ደጃች ገሠሠን አገባለሁ
ብለው ስለላኩ ለደጃች ገሠሠ ተዳሩ።
ልጅ መርድ ሳያገባት ቀረ ብለው የተናደዱት ራስ ቢትወደድ መንገሻ ለአጤ ምኒልክ ይህንኑ የሚገልፅ
ደብዳቤ ፃፉላቸው። አጤ ምኒልክም ቀጥሎ ያለውን ደብዳቤ ለራስ ቢትወደድ መንገሻ ፃፉ።
“….መርድ ሊያገባት የነበረችው ደጃች ገሠሠ ሊወስዳት ነው ብለህ ላክብኝ። ቀድሞስ አንተ ወይዘሮ
ላቀች እሺ ብላለች። ነገር ግን ለጃንሆይ ፈቃድ አይሆንም አለች ብለህ ብትነግረኝ እኔም እሺ ምን ከፋኝ ታግባ
ብዬ ላክሁ። እስዋ እንደወደደች ነው እንጂ እገሌን ታግባ እገሌን አታግባ የምለው እኔ ምን አግብቶኝ ነው። አንተስ

ቀድሞውን የሷን ልብ ሳትይዝ እሷን ሳትለማመጥ ወደኔ ምን ያስለምን ነበር። አሁንስ ደግሞ ከጀመርነውስ ወዲያ
የሷን ዝምድና ከፈልኸው አባቷ የሞተባት ችግረኛ ነበረች ይህን ገንዘብ ለችግርሽ ጉዳይ አድርጊ ይህች በቅሎ ላንቺ
ትሁን ይሄነን ጉልት ሰጥቼሻለሁ ብለህ እዚያው አባቷ አገር ሲሆን ሁለት ጉልት ሳይሆን አንድ ጉልት ሰጥተህ
አቆላምጠህ ባታለልካት ነበር እንጂ አሁን እሷ አይሆንልኝም የወደድሁትን አገባለሁ ስትል ጊዜ የንጉሥ
ተክለሃይማኖትን ልጅ ገረግ ይመስል በግድ አንቄ ልስጣት ነውን ምን ይሁን ማለትህ ነው።
እንዲያውስ ቆርቦ ያንሳኝ ያለች ጊዜ ፈቃድዋ አለመሆኑ በዚህ አታውቅምን። ነገር ግን እኔ ያገባኝ የነበረ
እሷ ከቀድሞ ንጉሥ ላሉት ይስጡኝ ብላኝ ፈቃድ ሰጥታኝ በሆነ እንግዲያውስ የለመነኝ መርድ ነው ብዬ እበይን
ነበር። እሷ ሳትፈቅድ ማን በግድ ይላል። አንተ ግን ሁልጊዜ የጌትነት ሥራ እኔ ያልሁት ለምን ይቀራል ብለህ ነው
እንጂ ይህስ ነገር የሚያስልክ ሆኖ አይደለም። እንኳን ይህቺ የወለድካት እንኳ ልጅህ ላቀች አልታዘዝ ብላ አሸንፋ
ቀረች። ደግሞም የዚህ ነገር በደብዳቤ አያልቅም። በተገናኘን ጊዜ እንነጋገራለን።
ኅዳር ፭ ቀን ፲፰፻፺፱ ዓመተ ምህረት አዲስ አበባ ከተማ ተፃፈ።
በጋብቻው በኩልም ይህ ብቻ አይደለም። እስላምና ክርስቲያን እንዲጋባ የሚያደርጉ ታላቅ ንጉሥ ነበሩ።
ሁለቱንም ቢሆን ከመጋባት የሚከለክል የሃይማኖት ደንብ ያለመኖሩን አይተው ልጃቸውን ወይዘሮ ሸዋረጋን
ለወሎው ኢማም መሐመድ አሊ ድረዋል። ብላቴን ጌታ ኅሩይ እንደሚገልጡት “….ያልተጠመቀ እስላም
የተጠመቀች ይቱን ክርስቲያን ማግባት ያልተለመደ ነበርና ለጊዜው ሕዝቡ ሁሉ በጣም ገረመው….” ብለዋል።
እንዲህ ዓይነቱን ስንመለከት ምኒልክ በአስተዳደር ዘመናቸው ለሰው ልጅ መብት ምን ያህል ያስቡ እንደነበረ
እንረዳለን።
ምኒልክ ያወጡትን ደንብ ሲያፈርሱ ወይም ሲሳሳቱም ቢሆን ሹማምንቶቻቸውን ይቅርታ የሚጠይቁ ሰው
ነበሩ። ሹማሞቻቸውም በግልጽ ደንብ ሽረዋል አላግባብ ሠርተዋል እያሉ ይከራከሩዋቸው ነበር። ምኒልክም
ተከራክረው ከተሸነፉ “አጥፍቻለሁ ቅጡኝ” የሚሉ እንጂ “ተደፈርኩ” የሚሉ አልነበሩም አንድ ጊዜ አንዲት
ሴት የምኒልክ የአትክል ቦታ በርስትነት እንዲሰጣቸው ለመኑ። ምኒልክም ሰጥቼሻለሁ አሏቸው። ሹማምንቶቻቸው
ቀርበው “ጃንሆይ ይህ ቦታ ለቤተ መንግሥቱ አትክልት ማቅረቢያ ብለን ያማነው ነው። ለቤተ መንግሥት
ሸንኮራም ሆነ ሙዝ ትርንጎም ሆነ ሎሚ የሚመጣው ከዚህ ቦታ ስለሆነ ለሴቲቱ ሌላ ይሰጥና ታልማ እንጂ ይሄን
መስጠት አይሆንም” አሏቸው። ምኒልክም

“እሷም እኮ የለመነችኝ ትርንጎና ሎሚ በማየቷ ነው። ሌላ ደረቅማ

መች ትለምን ነበር። የለመነችው ገብቼ ልብላ ብላ ነው እንጂ ሠርቼ ላልማ ብላ አይደለም። ሴት ናት አቅም
የላትምና ስጧት” አሉ። በዚህ በምኒልክ ትእዛዝ የተናደዱት አዛዦች “ጃንሆይ ለእርስዎ ፍሬው ከየት ይመጣል?”
ቢሏቸው “ኢትዮጵያ በሙሉ የኔ ሆና ለትንሽ ፍሬና መሬት ብዬ እንዴት ይህቺን የጓጓች ሴት እከለክላታለሁ። ይሄ
የለማው ለሷ ይሰጥና ፍሬ ካማረኝ እኔ አለማለሁ” ብለው አሰጧት። ሴትዮዋም መሬት ስማ “ጃንሆይ ከፍሬው
ግብር አውጥቼ ድርሻዎን የየለት ምግቦን ፍሬ እልክልዎታለና ሌላ መሬት ለፍሬ ብለው አያልሙ” ብትላቸው
“ይሄማ ገላገልሽኝ። ሌላ ሥራ ከመፍታትም አዳንሽኝ። ግን ሹሞቼ ይሄን ነገር ሰምትዋልና ፍሬው ቢደርቅ ከየት
ታመጫለሽ። ያስሩሻል” አሉ ያቺም ተራ ሴት ጠንካራ ኖራ “ባሌ ወታደር ነው። እንዳይዘርም እንዳይቀማም
እርስዎ ባዋጅ ከልክለዋል። ለእርስዎ ብዬም ከሰው አትክልት ገብቼ አልሰርቅም። የሰጡኝ መሬት ፍሬ ሲኖረው
ብዙውን እኔ ከባሌና ከልጆቼ ጋር እንበላለን። ድርሻዎንም እንልካለን። ካላፈራ ግን የምሰጥዎት የለኝም። ሁሌ ፍሬ
እንዲያፈራም መርቀው ይስጡኝ” አለቻቸውና መርቀው ሰጧት። ይህን ታሪክ ያጫወቱኝ ደጃዝማች ከበደ ተሰማ
ናቸው። ግሪንፊልድም “….ምኒልክ ምንም ርስት አልነበራቸውም። ምናልባትም ኢትዮጵያ በሙሉ የኔ ነች
በሚሉት ምክንያት ይሆናል….” ሲል ጽፎላቸዋል።

ንጉሶቹ ቀርተው መኳንንቱ እንኳ ብዙ ሀብትና ገንዘብ በያዙበት ጊዜ ምኒልክ የገንዘብ ችግር
እየደረሰባቸው ከየነጋዴው እየተበደሩ የሚኖሩ ነበሩ። ይህን ለማወቅ ኅዳር 14 ቀን 1900 ዓ.ም ለደጃች ገሠሠ
በጻፉት ደብዳቤ “….ብር ለመውሰድ የሰደድሃቸውን ሰዎች ያከረምናቸው ብር ባይመጣልን ነው። እስካሁን እንኳ
ሳይመጣልኝ ቀርቶ ደመወዝተኛውም አልተቀበለም። አሁንም ሰዎችህ ይህን ሲጠብቁ ብዙ ቀን እንዳይቆዩ ብዬ
ከነጋዴ ተበድሬ 5000 ብር ሰድጄልሃለሁ….” በማለት ጽፈውላቸዋል።
እንደ አገራችን ባህልና ልማድ እንኳን መኳንንቱ ድሃውም ቢሆን ጠንቋይ ይወድ ነበር። መኳንንቶቹም
የታወቁ ጠንቋዮች ወይም ቃልቾች ሲገኙ የግል እያደረጉ ያስቀምጧቸው ነበር። ምኒልክ ግን የተገላቢጦች ነበሩ።
ሐምሌ

11

ቀን

1900

ዓ.ም

ያወጁት

አዋጅ

ጠንቋይ

እንደማይወዱ

ይነግራል።

አዋጁም

እንዲህ

ይላል ”….ከጠንቋይና ከባላዘር ዘንድ የሚያስጠነቁል ሰው ጠንቋይም አስጠንቋይም ይቀጣል ብዬ ከዚህ ቀደም
አዋጅ ነግሬ ነበር። አሁን ግን እዚሁ እከተማችን ተገኘ። አሁንም እከተማች በየሠፈርህ ያለውን ጠንቋይና ባለዘር
የምታውቀውንም ልብህ የሚጠረጥረውንም እጁን ይዘህ አምጣልኝ። ይህንንም ያደረገ መንግሥቴን መውደዱ በዚህ
ይታወቃል። እንግዲህ ግን ደብቆ የተገኘ መንግሥቴንም ባይወድ ነውና ጠንቋይና ባለዘር የተገኘበት ሰው እሱንም
ጠንቋዩንም ጠላቱ በመሰከረበት እቀጣዋለሁ። እርስቱንና ገንዘቡንም ለከሳሽ መርቄለታለሁ” ይላል። ከባድ አዋጅ
ነው። በተለይ “ጠላቴ በመሰከረበት” የሚለው ቃል አደገኛና መድረሻ የሚያሳጣ ነው።
ምኒልክ ለድሃ ሕዝባቸው ተቆርቋሪ በመሆናቸው በክረምት ፍርድ ቤቶች ሁሉ እንዲዘጉ በአዋጅ የደነገዱ
ሰው ናቸው። ሐምሌ 13 ቀን 1900 ዓ.ም ከታወጀው አዋጅ ብጠቅስ “….ለነገር የመጣህ ሰው ሁሉ በየአገርህ
ገብትህ እርሻህን እረስ። ነገርህን በመስከረም እየመጣህ ጨርስ። በመሬትም የተጣላ ሰው እስካሁን በእጁ የነበረውን
እንዳለ በእጁ ይዞ ከርሞ በመስከረም ይታይለታል። ሹማምንትም እስከ መስቀል ድረስ በዳኝነትና በውርርድ
አታግት….” ይላል።
ምኒልክ አርቆ አሳቢ መልካም አስተዳዳሪ መሆናቸውን የምንረዳበት ብዙ ምክንያቶች አሉ። እስካሁን
ያነበብናቸው ትረካዎች ጥሩ ምስክሮች ቢሆኑም ሌላ ሌላም ጥቃቅን የሚመስሉ ነገሮች አሉ። ለምሳሌ በድሮው ጊዜ
አንድ ሰው ትንፋሹ ከተቋረጠ ሞተ ተብሎ ወዲያውኑ ይቀበር ነበር። ምኒልክ ግን ሐምሌ 13 ቀን 1900 ዓ.ም
ባወጡት አዋጅ ቶሎ በቅበርን ከለከሉ። አዋጁም “….የታመመ ሰው ብዙ ቀን ታሞ ቢሞት ድንገትም ቢሞት 12
ሰዓት ሳትጠብቁ አትቅበር። ለቅሶም 12 ሰዓት ሳይሆን ጭራሽ መሞቱ ሳይታወቅ አታልቅስ። 12 ሰዓት ሳይሆን
ያለቀሰ ሰው 12 ሰዓት ሳይሆን የቀበረ የነፍሰ ገዳይ ያህል ነውና ይቀጣል” ይላል።
የኅዘን ለቅሶም ቢሆን ሥርዓት ያሲያዙ ምኒልክ ናቸው። በድሮው ጊዜ አንድ ኅዘንተኛ ቢያንስ ለአርባ
ቀናት ያህል ከቤት ውስጥ በኅዘን በመቀመጥ ከመጣው ጋር ሁሉ እየተላቀሰ ይከርም ነበር። ይህ እንዳይሆን አንድ
ኅዘንተኛ ለኅዘን ከቤቱ የሚቀመጥበት ጊዜ ለሶስት ቀናት ብቻ እንዲሆን አወጁ። በዚህ ሶስት ቀናት እንዲሆን
በተባለው አዋጅ ሕዝቡ ከፍቶት ሲያጉረመርም ምኒልክ የልጅ ልጃቸው ከወይዘሮ ሸዋረጋና ከወዳጅ ጐበና በ1877
ዓ.ም የተወለደው ደጃች ወሰን ሰገድ ገና በወጣትነት ጊዜው ሞተ። ለቀብር የተሰበሰበው የአዲስ አበባ ሕዝብም
“በራሳቸው መጣ። እስቲ የእዝኑን ቀን ብዛት እናያለን” እያለ እያማ ጠበቀ። ምኒልክ ግን ልጃቸውን ቀብረው
ከቀብር መልስ ከችሎት ተቀምጠው ሥራ ጀመሩ።
በማግስቱም በያገሩ ላሉት መኳንንት ሁሉ ለእያንዳንዳቸው በየስማቸው ቃሉ አንድ ዓይነት የሆነውን ቀጥሎ
ያለውን ደብዳቤ ጻፉላቸው። “ምንም ብናለቅስ ብናዝን ማቅም ቢለበስ እግዚአብሔር ፊቱን አልመለሰልንም። አሁን
ደግሞ ይሄው ልጄ ደጃዝማች ወሰን ሰገድ ታሞ ነበር። በመጋቢት ፳ ቀን አረፈ። እኔም የእግዚአብሔርን አመጣጥ

ስለፈራሁ መድፍ ሳላስተኩስ እምቢልታም መለከትም ሳላስነፋ ተቀበረ። እናንተም እንዲሁ ዝም ብላችሁ በልባችሁ
በየቤታችሁ እዘኑ እንጂ የወትሮውን የለቅሶና የኃዘን ሥርዓት መተው ነው። አንተም እዚያው ሆነህ ኅዘንህ ነውና
እዚያው ሥራህን ያዝ እንጂ ለልቅሶ ብለህ ሥራህን ትተህ ወደዚ እንዳትመጣ። እግዚአብሔር በሕይወት ለመገናኘት
ያብቃን።
መጋቢት ፳፩ ቀን ፲፱፻ ዓ.ም.
ምኒልክ ኅዘን የደረሰበትንም ሰው ሲያፅናኑ ኅዘኑን እንዲተዉ ይመክራሉ እንጂ በኅዘኑ እንዲገፋበት
አያደርጉም ነበር። ይህን ከመሳሰሉት ደብዳቤዎች አንዱን እንመልከት።
ይድረስ ከእሜቴ እሴተማርያም።
የልጅሽን መሞት ሰማሁ። እንዴት ያለ ያልታሰበ አደጋ አገኘሽ እግዚአብሔር ያጥናሽ። ምንጊዜም ሰው
ተፈጥሮ መሞት ልማድ ነው። ነገር ግን አንቺ ኅዘን እያበዛሽ ኅዘን ተለይቶሽ አያውቅም። ከእግዚአብሔር ጋራ
መተላለክ መቼ መልካም ነው። በኅዘንም ሰው ከተመለሰ የሞቱት ሁሉ ይመለሱ አልነበረም። አሁንም እንግዲህ
ወዲህ ኅዘን የሆነ ነገር የሰማሁብሽ እንደሆነ ሁሉንም የምትፈጂያቸው አንቺ ነሽ እንጂ እግዚአብሔ አይደለም።
ይህንንም ማለቴ ለሚሞቱት ሰዎች አዝኜ ነው እንጂ ላንቺ ብዬ አይደለም።
መጋቢት ፳፫ ቀን ፲፱፻ ዓ.ም.
ሰው ሲሞት አቀባበሩ ደሃ ከሆነ እንዲያው ጉድጓድ ቢጤ ተምሶ ሳይርቅ ይቀበር ነበር። ይህም ጅቦች
ሬሣውን እያወጡ መብላት በመላ ኢትዮጵያ የተለመደ ነበር። ምኒልክ ግን ሰኔ 16 ቀን 1900 ዓ.ም የሚከተለውን
አዋጅ አወጁ። “ሰው ሲሞት መቅበር ከጥንት የመጣ ልማድና ትእዛዝ ነበር። አሁን ግን የበገዳሙ ብቻ ሆነ።
በየአድባራቱ አፀድ ውስጥ ሁሉ የሚታየው የሰው አጽም ብቻ ሆነ። የጥንት ልማድ ሥርዓት መቅረሱስ ለምንድነው?
አሁንም በየገዳሙና በየአዳባራቱ በሌላውም ሥፍራ ሁሉ ሳይቀበር የተገኘውን የሰው አጽም የክርስቲያን የአረመኔም
ቢሆን በየግዛትህ በየአጥቢያህ እያስፈለግህ ቅበር። አዲስም ጉድጓድ ሲቆፈር የተገኘውን አጽም ወደ ውጪ
እንዳይቀር ቅበር። እንግዲህ ወዲህ ግን በየግዛቱና በየአጥቢያው የሰው አጽም ሳይቀበር የተገኘ ሰው ብርቱ ቅጣት
ይቀጣል። መሬትህም ትነቀላለህ።” ይህ የምኒልክ አዋጅ እስከዛሬ ድረስ በመፈፀም ላይ ነው። መቃብር ሲቆፈር
የሚገኝ አጥንት አሁንም ከዚያው ተመልሶ ይቀበራል።
ምኒልክ መቅበርን በአዋጅ የተናገሩት ለሰው ብቻ ሳይሆን ለከብቱም ጭምር ነው። የከብት ማከሚያ
መድኃኒት ካስመጡ በኋላ ስለክትባቱና ስለሚሞተውም ከብት የሚከተለውን አወጁ። “በአገራችን የከብት በሽታ
መድኃኒት በመታጣቱ ከብቱ ሁሉ ሲያልቅ ኖረ። ዛሬ ግን ለቀንድ ከብት ለጋማ ከብት ለእንስሳት ሁሉ መድኃኒት
የሚያደርግ ሐኪም አስመጥቻለሁና ከብት የታመመብህ ሰው ለሹምህ እየነገርህ ለከብቱ መድኃኒት ይደረግለታል።
ከብቱም በታመመ ጊዜ የታመመውን ከብት ከደህናው ከብት እየለየህ ለብቻው አጥር እያሳጠርህ አስታም።
ቢሞትብህም ለሹምህ እየነገርህ ትልቅ ጉድጓድ እየቆፈርክ ከነቆዳው ሲሞት የወደቀበትንም መሬት እየቆፈርክ
አፈሩንም አብረህ ቅበር። ነገር ግን የሞተውን ከብት ብቻውን ለመቅበር አልቻለ ሰው በየወረዳው ያለውን ሰው
በሹም እየታዘዘ አብሮ ይቅበር። እንዲህ ሆኖ በጥንቃቄ የተጠበቀ የተቀበረ እንደሆነ በሽታው ይጠፋል። ከብቱም
እንደቀድሞው ይበዛል። ሥጋውን እበላለሁ ቆዳውን እሸጣለሁ ብሎ ያልቀበረ ሰው በሽተኛውን ከብት ከደህናው
ከብት የቀላቀለ ሰው ይወረሳል።

መጋቢት ፲፱ ቀን ፲፱፻ ዓ.ም አዲአ አበባ።
እንግሊዛዊው ዲፕሎማት ግሊከን በመጽሐፉ የጻፈውን ልጥቀስ። “….የወደፊቷ አበሻ ምኒልክ በዙፋናቸው
እስካሉ ድረስ ባለብሩህ ተስፋ ነች። ንጉሡ የሥራ ጊዜያቸውን ሁሉ የሚያሳልፉት ለአገሪቱና ለሕዝቡ አንድነት
በመሥራት ነው። ሕዝቡ ግን ወደፊት ተራማጅ ባለመሆኑ ጊዜ ይወስዳል።….” ብሏል።
ምኒልክ ደግና አስተዋይ አስተዳዳሪ ነበሩ። የሐረርጌ ጦርነት ሰሞን አዲስ አበባ የቀሩት ራስ ጐበና
መንግሥት ሊገለብጡ ነበር ተብለው ተከሰሱ። ምኒልክ ችሎት ላይ ቀርበው መኳንንቱ ሲፈርድ ይሙት በቃ ሲል
ግማሹ ደግሞ ይታሠራል እንጂ ጐበናን ያህል ሰው አይገደልም እያለ ፈረደ። ፍርዱን የሚያፀኑት ምኒልክ ስለሆኑ
ከሁለት አንዱን ያፀናሉ ተብለው ሲጠብቁ “….ጐበናን እዚህ ለማድረስ ሰላሳ ዓመት ፈጅቶብኛል። ላንድ ቀን
ጥፋቱ ብዬ የሰላሳ ዓመት ድካሜን አላበላሽምና ምሬዋለሁ እንደጥንቱ ይኑር” ብለው ፈረዱ። ጐበናን የመሰለ ታላቅ
ጀግና ሰው መግደሉ ባያቅትም ጐበናን የመሰለ ታላቅ ጀግና ማፍራቱ ግን ብዙ ዓመት ይጨርሳል።
የምኒልክ የችሎት ጊዜ ከጧቱ ፬ ሰዓት በኋላ ነው። ረቡዕ የፍትሐ ብሔር ክርክር አርብ የወንጀል ጉዳይ
ይዳኛሉ። ከቅዳሜና ከእሁድ በስተቀር በሌላው ቀን ችሎት አለ። ምኒልክ ቀጠሮ ያለው ነገረተኛ ባይኖርም ችሎት
ይቀመጣሉ። በችሎት ሲቀመጡ ማንኛውም ባለ ጉዳይ “አቤት” ይላል። ይህም አቤት ባይ በእልፍኝ አስከልካዩ
አማካይነት እየቀረበ ጉዳዩን ያመለክታል። ጉዳዩ ቀላል ከሆነ ወዲያው ይፈፀምለታል። ጉዳዩ ከባድ ከሆነ ማጣራት
የሚያስፈልገው ከሆነ “እከሌና እከሌ ያጣሩልህ” ተብሎ ወዲያው ባልደረባ ይቀርባል። እነኚያም ባልደረባ የሆኑት
ሰዎች ዕለቱን አጣርተው ያቀርባሉ። ችግር ቢያጋጥምም ችግሩን ለምኒልክ ነግረው ቀን ያስቀጥላሉ እንጂ
በፈቃዳቸው ማሳደር አይችሉም። ያሳደሩ ዳግመኛ በዚያ ችሎት ቦታ አይገኙም። ምኒልክ ችሎት በሚቀመጡበት
ጊዜ ከኋላቸው ጠመንጃና ጋዛ የያዙ 30 ሰዎች ይቆማሉ።
የምኒልክን የአስተዳደር ሁኔታ ስንመለከት የፌዴሬሽን አቋምነት የነበረው ነው። ደጋግሜ እንዳልኩት
በየትኛውም አገር ለአስተዳደር የሚሾመው የአገሩ ተወላጅ ሲሆን ጦሩን የሚያዘውና አገሩን የሚጠብቀው ግን
ከማዕከላዊ መንግሥት የሚሾመው ሰው ነው። በየአገሩ ያሉት አስተዳዳሪዎችም የተወሰነባቸውን ግብር ለማዕከላዊው
መንግሥት ከመገበር በስተቀር ሌላ የሚጠየቁት አልነበረም። ዳኝነትና ፍርድም ሰው ከገደለ ሰው በስተቀር
የየአስተዳዳሪዎቹ ነበር።
እርግጥ እንዲህ ዓይነቱ አስተዳደር በመላ ኢትዮጵያ ውስጥ በእኩልነት ደረጃ አልነበረም። አንዳንዱን
ከጥንት የንጉሥ ግዛት የነብረው የንጉሱ ልጅ ወይም ዝርያ ለአስተዳዳሪነት ሲሾም በበላዩም ሌላ የወታደር
አስተዳዳሪ አይደረግበትም። ያም ቢሆን አስተዳዳሪው የአገሪቱን ግብር ሰብስቦ ለራሱ ወይም ለግዛቱ ልማት ካዋለ
በኋላ ለማዕከላዊ መንግሥት የተወሰነበትን ግብር ይከፍላል። በዘመኑ የነበሩት የዝርያ አስተዳዳሪዎች ግን የሕዝቡን
ግብር ለአገሪቱ ልማት በማዋል ፈንታ ለራሳቸው ጥቅም ያውሉት ነበር። ጠቀም ያለ ልማት ሠሩ የሚባሉት አገረ
ገዢዎችም በወንዝ ላይ ድልድይ ማሠራት ነበር። የጂማው አባ ጅፋር ግን ለግዛታቸው ከሁሉ ተለይተው ጠቀም
ያለ ተግባር የፈፀሙ ናቸው።
የአገር አስተዳደር ጉዳይ ከተነሳ ግዛቶች በአማካሪዎች ሥልጣን ሥር እንዲተዳደሩም ጀምረው ነበር።
በሁሉም ዘንድ ተጀምሮነበር ባይባልም ያንጊዜ ከሌሎቹ ግዛቶች ሠልጠን ብላ ትታይ በነበረችው ድሬዳዋ ከተማ
ተጀምሮ ነበር። ለድሬዳዋ ከተማ በሰኔ 27 ቀን 1898 ዓ.ም የተሰጠው በመማክርት የመተዳደሪያ ደንብ ከዚህ
ቀጥሎ ያለው ነው።

እኔ ዳግማዊ ምኒልክ የኢትዮጵያ ንጉሠ ነገሥት
ይህን ቀጥሎ የተጻፈውን ቃል ፈቃድ ሰጥቻለሁ።
መዠመሪያ ክፍል
ለድሬዳዋ ከተማ ጥቅም ሁሉ እየመረመሩ የሚሠሩ አማካሪዎች ይመረጣሉ። ለዚህም ምክር የሚመረጡ
እነዚህ ናቸው።
መዠመሪያ የሐረር ገዥ ደጃዝማች ይልማ።
ሁለተኛ ነጋድራስ ይገዙ።
ሶስተኛ የጅምሩክ ሹም አቶ ንጋቱ።
አራተኛ የምድር ባቡሩ የሥራ አለቃ ሙሴ ቤ።
አምስተኛ የድሬዳዋ የሚቀመጠው የኩባንያዎች ወኪል ሙሴ ካሬት።
ስድስተኛ የድሬዳዋ ሐኪም ዶክተር አንቷን---እነዚህ ናቸው።
ሁለተኛ ክፍል
የእነዚህ አማካሪዎች አለቃቸው የደጃዝማች ይልማ እንደራሴ ነው። ይህም አለቃ ጉዳይ በታሰበ ጊዜ
ለምክር ይሰበስባቸዋል። ጉዳይም ባይኖር በወር በወሩ መሰብሰባቸው አይቀርም።
ሶስተኛ ክፍል
እንደዚህም ተሰብስበው ለከተማው ፀጥታ የሚመቸውን ነገር ሁሉ ይመክራሉ። በከተማውም ለሚታሰበው
ጉዳይ ለሚያስፈልገውም ገንዘብ ይህ ይበቃል ብለው ይቆርጣሉ። ይህም ገንዘብ የሚመጣው በከተማው ውስጥ
ከሚኖሩ ሰዎች ነው።
አራተኛ ክፍል
እነዚህም የከተማ አማካሪዎች የመከሩት ቃል ሲተካከል ከሁለት ላይ ተጽፎ አንዱ ወደ ጃንሆይ አንዱ
ለሐረር ገዥ ለደጃዝማች ይልማ ይላካል።
አምስተኛ ክፍል
ድሬዳዋ ያለውም የደጃዝማች ይልማ እንደራሴ እነዚህ የመከሩትን ቃል ሁሉ ለማስተረፍ ፈቃድ አለው።
ሰኔ ፳፯ ቀን ፲፰፻፺፰ ዓ.ም.
ምኒልክ የነበራቸውን የአስተዳደር ጥበብ በመጠኑ ገልጫለሁ። በምኒልክ የአስተዳደር ታሪክ ውስጥ እኔን
የሚገርመኝ አለ። በውስጥም ሆነ በውጭ ታላላቅ የሆኑ የአገሪቱ የመምራትና መንግሥቱን የማሥተዳደር ሥራ
እያለባቸው ለተራ ነገሮች ሁሉ በየመኳንንቱ ጋር ደብዳቤ መጻጻፋቸው ነው።

ከምኒልክ ደብዳቤዎች አምስት ሺ ያህሎቹ እንብቤአለሁ። በነዚህ ባነበብኳቸው ደብዳቤዎች ብዙ ቁም ነገር
ያለባቸው አሉ። አንዳንዶቹ ደግሞ እንኳን ባንድ ንጉሠ ነገሥት ደረጃ በተራ መኳንንትም ደረጃ ቢሆን ደብዳቤ
ሊጻፍላቸው የማይገቡ ናቸው።
ደብዳቤዎቻቸውን ስናነብ ምኒልክ ሥጣን ወዳድና የሁሉንም ሥልጣን ጠቅለው የያዙ ሊያስመስላቸውም
ይችላል። ግን በዚህ ዓይነቱ አፈራረድ ምንም እንኳን ሥልጣን ይወዳሉ ብንልም የታሠሩኩበት ለቃሚዎችን
ለማስፈታት ኖራ ለማስነጠርና ጠርቡ እንዳይወላገድ በደንብ አስቀምጡት የሚል ደብዳቤ የመጻፍ ሥልጣን
አይሻሙም። ሁኔታው ባጭሩ ግን በለሞንድ ጋዜጣ ላይ በኢትዮጵያ የፈረንሣይ መንግሥት ባለሙሉ ሥልጣን
ሚኒስትር የነበረው ክሎብስኪ እንደጻፈው ከሁሉ ጋር መሥራት ስለሚወዱና ሥራ ወዳድ በመሆናቸው ነው።
የቀልድ አጻጻፋቸውም ቢሆን ምን ያህል ተወዳጅነት እንደሚያተርፍላቸው መገመት ይቻላል።
ደብዳቤዎቻቸውን ሰናይ ምኒልክ ሥራ የሚጀምሩት ከለሊቱ ዘጠኝ ሰዓት ላይ ነው የተባለውን እውነት ሆኖ
እናገኘዋለን። ጥቃቅን ነገር ሁሉ ምን ያህል ሥራ ያበዛባቸው እንደነበርም እንረዳለን። ለዓይነት ያህልም ሥራ
አስፈች ደብዳቤዎቻቸውን ከዚ ቀጥዬ ሳስገባ እነዚህን የመሳሰሉ ሌሎችም መኖራቸውን ለመግለጽ እወዳለሁ።
ደብዳቤዎቹ የተቀመጡት በተፃፉበት ቀን ተራ መሠረት ነው። ደብዳቤዎቹ አንዳንዴ ለአንባቢ ግራ የሚያጋቡ
የመሰሉኝን ከየደብዳቤዎቹ ግርጌ በቅንፍ መጠነኛ መግለጫ ሰጥቻለሁ።
ይድረስ ከሙሴ ኢልግ
ለአትክልት ውሃ ማጠጫ ሰው በእጁ እየያዘ ወዲያም ወዲህ እየወሰደ የሚያጠጣበትን እፈልጋለሁና 200
ሜትር የሚሆን ፈልገህ ቶሎ እንዲመጣልኝ ይሁን። ያውም የላስቲክ የሆነ እንደሆነ መንገዱ ቆላ ነውና ሲመጣ
እንዳይበላሽ የላስቲክ መሆኑ ቀርቶ የሸማ እንዲሆንልኝ ይሁን።
ጥቅምት ፳፯ ቀን ፲፰፻፹፯ ዓ.ም. አዲስ አበባ ከተማ ተጻፈ።
(ኢልግ በዚህ ጊዜ ዙሪክ ነበር)
ይድረስ ከከበሩ የመስኮብ መንግሥት ትልቁ ዱክ ኒኮላዎስ።
በኮንት ሊዎንቲቪ የላኩልኝ ውሾች ከኔ ዘንድ ሳይደርሱ በመንገድ ሞቱ ብሎ ቢነግረኝ እጅግ አሳዘነኝ።
እርስዎ ግን ስለመልካሙ አሳብዎ እግዚአብሔር ያመስግንዎ።
በሰኔ ፫ ቀን በአ.አ. ከተማ ተጻፈ በ፲፰፻፹፱ ዓ.ም.
ይድረስ ከሙሴ ለበርቱዋ
የላክልኝ የሽቱ ሳሙና ደረሰልኝ። ሽታውም እጅግ ማለፊያ ነው። እግዚአብሔር ይስጥልኝ
በጥቅምት ፲፩ ቀን ፲፰፻፺፪ ዓ.ም. አ.አ. ተጻፈ።
ይድረስ ከሙሴ ሞኬ።
ከሙሴ ጋቴኬር እጅ የላክልኝ ዶሮዎች በመገድ ከሞቱት በተቀር ደረሱልኝ። እግዚአብሔር ይስጥልኝ።
እነዚህንም ዶሮዎች ሐረርጌ ላይ ማስቀመጤ አገሩን ጥቂት እስቲለምዱ ብዬ ነው እንጂ የክፋት ነገር የለም።

በጥቅምት ፳፭ ቀን ፲፰፻፺፪ ዓ.ም. አ.አ. ተጻፈ።
ይድረስ ኅበ ክብርት ወልዕልት ንግሥት ቢክቶሪያ።
የእንግሊዝ ንግስት የሕንድ ነገሥታት ንግስት የሃይማኖት ጠባቂ የክርቲያን ረዳት።
ሰላም ለርስዎ ይሁን። የሰደዱልኝ ሁለት ፈረሶችና ውሾች ደረሰልኝ። ፈረሶቹም እጅግ ያማሩ ናቸው።
ውሾቹም ሩጫቸው ትንግርት ነው። በአገራችን እንደዚህ ሩጦ ጥንቸል የሚይዝ ውሻ ከዚህ በፊት አላየንም። ይህንን
ሁሉ አስበው ስለሰደዱልኝ እጅግ አመሰግንዎታለሁ።
በሰኔ በ፩ ቀን ፲፰፻፺፪ ዓ.ም አ.አ ከተማ ተጻፈ።
ይድረስ ከደጃዝማች ሊዎንቲቭ።
ከዚህ ቀደም ያመጣህልኝ ባለወርቅ ባርኔጣ አንድ ብቻ ሆነና አሮጌ ሆነብኝ። አሁንም እንደዚያው ያለ
ማለፊያ ባርኔጣ እንድታመጣልኝ ይሁን። ሁሉንም ነገር አንተ ታውቀዋለህ።
ጥቅምት ፯ ቀን ፲፰፻፺፫ ዓ.ም አ.አ ከተማ ተጻፈ።
(ሊዎንቲቭ በኢትዮጵያ የመስኮብ መንግሥት ባለሙሉ ሥልጣን ሚኒስትር ነበር። ይህ ደብዳቤ በተጻፈለት
ጊዜ ለሥራ ጉዳይ ወደ ሞስኮ ሔዶ ነበር።)
ይድረስ ከቢትወደድ ኢልግ።
….ለጫማ የሚሆን የብረት ቅርቃር ከዚህ እኔ ዘንድ ታጣ። ምናልባት አንተ ዘንድ ይገኝ እንደሆነ
እንድትሰድልኝ ይሁን።
ሐምሌ ፱ ቀን አዲስ ዓለም ከተማ ተጻፈ ፲፰፻፺፫ ዓ.ም.
(ድሮ የቆዳ ጫማ ሶሉ እንዳያልቅ በጭቃም ላይ እንዳያዳልጥ ከጫማው ሥር ብረት ወይም ኩርንችት
ሚስማር ይመታበት ነበር። በዚህ ጊዜ ኢልግ አዲስ አበባ ነበር። ላከ ወይስ ቀረ?)
ይድረስ ከቢትወደድ ኢልግ።
የሰደድኩልህ የጫማ ቅርቃር ደረሰልኝ። እግዚአብሔር ይስጥልኝ። ማንሱ ነው እንጂ ቅርቃሩ እጅግ
ማለፊያ ነው። ለሁለት ጫማ እንኳ ሳይበቃ ቀረ። አሁንም የዚህን ዓይነት ቅርቃር ልከህ እንድታመጣልኝ
ይሁን።….ሚስትህስ ለጤናዋ እንዴት ናት። ለሷም ሰላምታ እንድታደርስልኝ ይሁን።
ሐምሌ ፲፫ ቀን አዲስ ዓለም ከተማ ተጻፈ በ፲፰፻፺፫ ዓ.ም.
ይድረስ ከቢትወደድ ኢልግ።
….የጫማውም ቅርቃር ደረሰልኝ። እኔስ አነሰ ብዬ መላኬ ለኋላው እንድታስመጣልኝ ነው እንጂ ለአሁኑስ
አያስቸኩልም ነበር። እግዚአብሔር ይስጥልኝ።
ሐምሌ ፳፭ ቀን አዲስ ዓለም ከተማ ተጻፈ በ፲፰፻፺፫ ዓ.ም.

ይድረስ ከቢትወደድ ኢልግ።
የነገርከኝ የቁንጫ መድኃኒት በስሃን አድርገህ ብንሞክረው የሚያልቀው ቁንጫ እጅግ በጣም ጉድ ነው።
አንተው እንዳልከው እውነተኛ መድኃኒት ሆነ።
መስከረም ፯ ቀን አዲስ አለም ከተማ ተጻፈ በ፲፰፻፺፬ ዓ.ም.
ይድረስ ሚላንስ ከተማ ካሉ የሚላንስ ማህበር አለቆች። …..ከእናንተ ላይ ብር ለመዳረግ እንዲመቸኝ
ሁለት ሸህ የሚባል መጽሐፍ ላኩልኝ።
ታህሣሥ ፲፭ ቀን ፲፰፻፺፬ ዓ.ም. አዲስ አበባ ከተማ ተጻፈ።
(ከውጭ አገር ዕቃ ለማስመጫ ሚላን ከተማ ባንክ ገንዘብ አስቀምጠው ነበር። ሸህ ያሉትም ቼክ
ማለታቸው ነው። ይህም ቼክ በኢትዮጵያ ለመጀመሪያ ጊዜ መግባቱ ነው።)
ይድረስ ከአባ እንድርያስ።
እግጅ የሚጣፍጥ እንጀራ በዘውገ እጅ የላኩልኝ ሁለት አገልግል ደረሰልኝ። ለአርብና ለሮብ በቃኝ
እግዚአብሔር ይስጥልኝ።
መስከረም ፯ ቀን አዲስ ዓለም ከተማ ተጻፈ በ፲፰፻፺፭ ዓ.ም.
(ሁለት አገልግል የተባለው ሁለት ካርቶን ነው። ልጅ ዘውገም በጅቡቲ የምኒልክ ጉዳይ ፈጻሚ ነበሩ)
ይድረስ ከሙሴ ቤርድ።
የባቡሩን መንገድ የምንለካበት የውሃ ልክ እዚህ እኛ ዘንድ የማይገኝ ሆነ። እናንተ ዘንድ የመንገድ መለኪያ
የውሃ ልክ አለ ማለት ሰምቻለሁና እንዲመጣልኝ ይሁን።
መስከረም ፳፯ ቀን አዲስ ዓለም ከተማ ተጻፈ በ፲፰፻፺፭ ዓ.ም.
(አዲስ አበባ እስከ አዲስ ዓለም ድረስ የመኪና መንገድ በሚያሠሩበት ጊዜ ነው)
ይድረስ ከማጆር ቺኮዲኮላ።
ከሌላ የተወለዱ ውሾች ብዙ ነበሩ። የቀሩት አልቀው ሁለት ቢቀሩ እነዚህ እንኳ ቢተርፉ ብዬ ወዳንተ
ልኬአቸዋለሁ። አንተ ዘንድ እንዲቆዩልኝ ይሁን።
ጥቅምት ፩ ቀን ገነት ከተማ ተጻፈ በ፲፰፻፺፭ ዓ.ም.
(ቺኮኪኮላ በኢትዮጵያ የኢጣሊያ መንግሥት ባለሙሉ ሥልጣን ሚኒስትር ነበር)
ይድረስ ከአለቃ ወልደ ያሬድ።
ያንተ ነገር ሾሜ ሸልሜ አክብሬ ሳኖርህ በየሰዉ ቤት እየሔድህ እየሰከርህ ሰው መስደብ ማዋረድ ሆነ።
እንዳንተ ያለ ሽማግሌ ሌላ ሰውይ ይመክር ነበር እንጂ ይሄ ያንተ ሥራ አልነበረም። እኔ በዚህ እየሰከርህ ክፉ ነገር

በመናገርህ ነው እንጂ ሌላ ነገር አግኝቼብህ አይደለም። አሁንም እንደልብህ መናገርህን ስካርህን እተዋለሁ ያልክ
እንደሆነ እንድትመጣ ይሁን። ይህን አልተውም ያልክ እንደሆነ ግን እዚያው እንዳወቅህ ሁን።
ጥቅምት ? ገነት ከተማ ተጻፈ በ፲፰፻፺፰ ዓ.ም.

ይድረስ ከራስ ወልዴ።
ከግሼ ላንተ ለራስህ የሚገባውን የዝተት ግብር ዋጋውን ሸማም ብትል ብርም ብትል እኔ እሰጥሃለሁና
ዝተቱን እዚያው አንተ እንዳይበላሽ አሳምረህ አስረግጠህ እዚህ አዲስ አበባ ድረስ እንዲመጣልኝ ይሁን።
የተሸካሚውንም ዝተቱን የረገጠበትንም ኪራይ እኔ እዚሁ እሰጣለሁ።
ጥቅምት ፳፮ ቀን ፲፰፻፺፰ ዓ.ም. አ.አ ከተማ ተጻእ።
ይድረስ ከአዛዥ ወልደጻዲቅ።
ወዶ ገባያ በነበሩት በፊታውራሪ አባየሪ ከብቶች ልውጫ የሰደድክልኝ ፴፮ ሰንጋ ደረሰልኝ። እግዚአብሔር
ይስጥልኝ። ነገር ግን ለባለጌ የተለወጠ ይመስል ምነው ከቁጥሩ አትርፈህ ሳትሰድልኝ ቀረህ። የአዳል ገዢ ሆነህ
ምንያለህ ስስታም ነህ።
ጥቅምት ፴ ቀን ፲፰፻፺፰ ዓ.ም.
ይድረስ ከደጃዝማች መሸሻ።
….ባርኔጣና መጋረጃ ሰድጃለሁ ያልከውን ባርኔጣው ደረሰልኝ። ነገር ግን ጠበበና ለኔ የማይኖነኝ ሆነ እንጂ
ሥራው እጅግ ማለፊያ ነበር። መጋረጃው ግን እስካሁን አልደረሰኝም።
በሕዳር በ፰ ቀን ፲፰፻፺፰ ዓ.ም. እንጦጦ ተጻፈ።
ይድረስ ከራስ ሚካኤል።
አምና የሰጠኸኝ ቦራ ፈረስ ለኔ ይሆናል ብዬ ነበር። እንኳን ለኔ ለማንም ሰው የማይሆን ነው። አሁንም
እንዲያው ከመቅረት ለባለቤቱ እንኳ ትመልስለት እንደሁ ብዬ ይሄው ሰድጄልሃለሁ።
ታህሣሥ ፳፮ ቀን ፲፰፻፺፰ ዓ.ም.
ይድረስ ከራስ ወልዴ።
ደብዳቤህም ደረሰልኝ። ራስ ሚካኤል ጌሾ ቸግሮኛልና ስደድልኝ ብሎ ላከብኝ ያልከውን ምን ከፋኝ
እንድትሰድለት ይሁን።
ታሳስ ፳፯ ቀን ፲፰፻፺፰ ዓ.ም. አ.አ ከተማ ተጻፈ።
ይድረስ ከፊታውራሪ ተሰማ።

መምህር ዜና የደብረ ዘይትን ቤተ ክርስቲያን የሚሠሩልኝ አንድ ጭቃ ሠሪና አንድ አናጢ ከለከሉኝ
ብሏልና ሁለቱንም ሠራተኞች አትንኩ። ቤተ ክርስቲያኑን ይሠሩላቸው።
ታህሣሥ ፴ ቀን ፲፰፻፺፰ ዓ.ም.
ይድረስ ከወይዘሮ ዘውዲቱ ደስታ።
በቅሎ ተቃጠለብሽ ማለት ሰማሁ። አንቺ ግን መቼም አትወጁኝ። በቅሎዬ ተቃጠለብኝ ብለሽ ሳትልኪብኝ
ቀረሽ። የአፈንጉስ ነሲቡ በቅሎቾች ሁሉ ተቃጥለው ከኔ ነገር ሠርቶ የወሰደው ግራጫ በቅሎም ተቃጥሎ
የሚሔድበት በቅሎ አጥቶ እየታዘለ ቢመጣልኝ እወድ ነበር። አሁንም እርጥባን ማለፊያ በቅሎ ሰድጄልሻለሁ።
ለአፈንጉስ ነሲቡ ያዋስሽ እንደሆነ እንኳን በቅሎዋን አገርሽንም እነቅልሻለሁ። ኮርቻ ግን አለመጨመሬ ኮርቻ
አልተቃጠለብሽም ብዬ ነው።
ጥር ? ቀን ፲፰፻፺፰ ዓ.ም.
(ወይዘሮ ዘውዲቱ ደስታ የአፈ ንጉሥ ነሲቡ ሚስት ነበሩ።)
ይድረስ ከፊታውራሪ ሀብተ ማርያም።
ሀብተማርያም የሚባለውን ሹምክን አስረህ የላክልኝ ደረሰልኝ። ነገር ግን ከፈረንጆቹ የማይስማማ ነውና
እሱን ወደሌላ ሥፍራ አድርገህ ሌላ ሰው አድርግ። እሱስ እንኳን ከፈረንጆች ከኔም የማይስማማ ነው።….
የካቲት ፮ ቀን ፲፰፻፺፰ ዓ.ም.
ይድረስ ከግራዝማች ድልነሳሁ።
ለመንገዳችን መስተንግዶ የሚሆን ደነባ የሚደገስ አምስት ዳውላ ጌሾ ለአሳላፊ መሸሻ ይሰጠው። ከአሥራቱ
ጌሾ።
የካቲት ፩ ቀን ፲፰፻፺፰ ዓ.ም.
ይድረስ ከራስ ወልዴ።
ደሴ ጌሾ ይግባ ብዬ ነበረ። እስካሁን አልገባም አሉ። አሁንም ፫፻ ዳውላ ጌሾ ይህ ደብዳቤ እንደደረሰህ
አስነስተህ ደሴ እንድታስገባ ይሁን። የጌሾ ነገር ቸግሯልና እንዳይውል እንዳያድር ቶሎ ስደድ።
የካቲት ፳፰ ቀን አዲስ አበባ ከተማ ተጻፈ በ፲፰፻፺፰ ዓ.ም.
ይድረስ ከፊታውራሪ ይፍሩ።
ደሴ ጌሾ ይግባ ብዬ ነበረ። አሁን ግን አልገባም ብለውኛልና የቀወትን ገባር አዘህ ከኛ ጌሾ መቶ ዳውላ
ጌሾ አስጭነህ ደሴ ድረስ ቶሎ አስገባ። የኛም ጌሾ ባይኖር ከባላገሩ አስመጥተህ ለባላገሩ ዋጋውን እንሰጣለን።
ጌሾውን በዚህ ቀን ደሴ ገባልን ብላችሁ በስልክ አስታውቁልንኝ ብያለሁና ቆሎ ሳትሰድ የቀረህ እንደሆነ አይሆንም።
የካቲት ፳፰ ቀን ፲፰፻፺፰ ዓ.ም.

(ምኒልክ ወደ ደሴ ለመሔድ አስበው ስለነበረ እዚያ ለሚደረገው ድግስ ጌሾ ማስላካቸው ነው)
ይድረስ ከራስ ሚካኤል።
ባመት ባመቱ ነጭ ማር ትሰድልኝ ነበረ። ዘንድሮ ግን እኛ ወደዚያ እንመጣለን ብለን ነበርና በዚህ
ምክንያት ሳይመጣልኝ ቀረ። አሁንም ለኔ የሚሆን ነጭ ማር ታጥቷልና ብዙ እንኳን አልልም የተገኘልህን ያህል
ነጭ ማር እንድትሰድልኝ ይሁን። ደግሞም ከየጁም ከሌላም ዘንድ የምክትል የሚሆን ማር ደሴ ለኛ መቀበያ የገባ
እንዳለ ያንንም አብረህ አስጭነህ ስደድልኝ።
ግንቦት ፲፭ ቀን ፲፰፻፺፰ ዓ.ም አ.አ. ተጻፈ።
(የነጭ ማር ብርዝ ይወዱ ነበር)
ይድረስ ከማውላ።
ገነት መውረድዎን ሳላውቅ የሥራውን ነገር ሳለመካከር ሔዱብኝ ብለው ላክብኝ። አንተ ምንጊዜም ጌትነት
በዝቶብሃልና ተጋድመህ ትውላለህ። በየት ታገኘኝ። እኔማ የዚሁኑ የሥራውን ነገር እነግርሃለሁ ብዬ ብዙ ቆይቼ
ከረፋዱ ነው የመጣሁት። እሁም በጧት በጧት እየገባሁ ሥራውን ቶሎ ቶሎ አሠራ። እንጨት ሠራተኛ
ያልከውንም ሱልጣን ሌላ ሥራ ይዟል መሀመድና ኡመር ይሥሩልህ።
ግንቦት ፳፩ ቀን ፲፰፻፺፰ ዓ.ም ገነት ከተማ ተጻፈ።
(ማውላ ተራ አናጢ ነበር)
ይድረስ ከራስ ቢትወደድ መንገሻ።
አምሳ ጉንዶ ማር ሰደደልኝ። እግዚአብሔር ይስጥልኝ። ነገር ግን ይህን ሁሉ ማር መላክህ ምን ሥፍራ
ሊበቃው ነው። ቤትስ ጋንስ ማስቀመጫ የት ይገኛል።
ሰኔ ፳፰ ቀን ፲፰፻፺፰ ዓ.ም.
(ሲያሾፉ የጻፉት ነው)
ይድረስ እጅግ ከከበሩ ማክስ ኢጉን
የፍረስትንበርግ መስፍን የጀርመን ንጉሠ ነገሥት የመጀመሪያ ባለማዕረግ።
በደየው ኤሽን ግንብ
ሰላም ለርስዎ ይሁን። ስለፍቅር ብለው በሙሴ ሆልስ እጅ ከፋብሪካዎ የላኩልኝ ቢራ ደረሰልኝ። ቢራውም
እጅግ ያማረና የጣፈጠ ሆኖ አገኘሁት። እኔ ግን በዚህ የወዳጅነት ሐሳብዎ ብዙ ደስ አለኝ። ይህችም የቢራ
ፋብሪካዎ በኢትዮጵያ ንጉሠ ነገሥት ቤተ መንግሥት አቅራቢ እንድትባል ፈቅጃለሁ።….
ሐምሌ ፲፭ ቀን ፲፰፻፺፰ ዓ.ም አ.አ ከተማ ተጻፈ።

(ፋብሪካዎቻቸውን “በስምዎ አቅራቢ ብለን እንድንሰይም ይፈቀድልን” እያሉ ብዙ ኤሮፓውያኖች
ይጠይቁዋቸው ስለነበረ ይህም የቢራ ፋብሪካ በምኒልክ ስም አቅራቢ እንዲባል መፍቀዳቸው ነው።)
ይድረስ ከራስ ተሰማ።
ውሻውም በደህና ደረሰልኝ። እኔስ ትንሽ መስሎኝ ለእነዚህ ውሾች ልክ ይሆናል ብዬ ነበረ።
ነሐሴ ፲፫ ቀን ፲፰፻፺፰ ዓ.ም.
ይድረስ ከደጃዝማች ሀብተ ማርያም።
የሰደድካቸውን ፈረሶች አየኋቸው። መጋላውን ፈረስ ወስጃለሁ። እግዚአብሔር ይስጥልኝ። አንተስ ይቤተ
ክርስቲያኑን ሥራ ትተህ ፈረስ የምትጋልብ ነህን። ደግሞስ መጋለቡን የት ታውቅበታለህ።
ህዳር ፪ ቀን ፲፰፻፺፱ ዓ.ም. ተፃፈ.
ይድረስ ከደጃዝማች ገብረ ሥላሴ።
የፊታውራሪ ሥዩም ባርያዎች ከሠፈር ኩበት ሊለቅሙ ቢወጡ ተያዙ ያልከውን ልቀቁ ብያለሁ።
ህዳር ፴ ቀን ፲፰፻፺፱ ዓ.ም.
ይድረስ ከራስ ወልደጊዮርጊስ።
ጅሩ የደጃዝማች ተድላ ልጆች ይዘውት የነበረውን መሬትና ሰላሌ ደጃች ተሰማ ለጠበል መጠጫ የስጠኝ
መሬት ተያዘብን ብለው ሰዎቼ ላኩብኝ ያልከውን መንኩሰህ ደብረ ሊባኖስ ስትቀመጥ ያን ጊዜ ይሆናል።
ጥር ፪ ቀን ፲፰፻፺፱ ዓ.ም.
ይድረስ ከደጃዝማች ውቤ።
….ድጅኖና ድማሚት ይምጣልኝ ያልከውን አራት ድማሚት የድማሚት መሰርሰሪያውንም ሰድጄልሃለሁ
ነገር ግን ዲጅኖው ዋጋ ያልወጣለት ነውና እንዳይበላሽ ደህና አድርገህ መያዝ ነው። የተበላሸ እንደሆነ ትከፍላለህ።
ሚያዝያ ፪ ቀን ፲፰፻፺፰ ዓ.ም.
ይድረስ ከደጃዝማች በሻህ።
ለግንቦት ሚካኤል አባታችንን እጅ ለመንሳት የቤተ ክርስቲያኑንም ሥራ ለማየት ግንቦት ፭ ቀን ወይም በ፯
ቀን ከአዲስ አበባ ተነስቼ ወደ ደብረ ሊባኖስ የምመጣ ነኝና የባላገሩንም መጥን አዘህ ሁሉንም ነገር ተሰናድተህ
እንድትቆይ ይሁን። ደግሞ ደብረ ሊባኖስ ከቤተ ክርስቲያኑ አጠገብ የኔ ድንኳን የሚተከልበትን ሥፍራ ጉድፉንም
ሁሉንም ነገር አሁኑኑ አስቀድመህ አሳምረህ አስጠርገህ እንድትቆይ ይሁን። ድንኳን የሚተከልበትንም ሥፍራ
የደጃች አባተ ሰው ያሳይሃል።
ሚያዝያ ፳፮ ቀን ፲፰፻፺፱ ዓ.ም.

ይድረስ ከእጨጌ ወልደ ጊዮርጊስ።
ለግንቦት ሚካኤል አባታችንን እጅ ለመንሳት የቤተ ክርስቲያኑንም ሥራ ለማየት በግንቦት በ፭ ወይም በ፯
ከአዲስ አበባ ተነስቼ ደብረ ሊባኖስ የምመጣ ነኝና ነገሩን እንዲያውቁ ይሁን። አሁኑኑ አስቀድመ መላኬ ድግሱን
እንዳይጨርሱት ብዬ ነው።
ሚያዝያ ፳፮ ቀን ፲፰፻፺፱ ዓ.ም.
ይድረስ ከፊታውራሪ ተሰማ።
ፊታውራሪ መኰንን የደጃች ወዳጄን ፈረሱን መልሰው ኮርቻውን በለውጥ የተቀመጠ ነው ብለው ከለከሉኝ
ብሎ ላከብኝ። ከፈረሱ ጋር እዚያው ከተገኘ ለሱ መስጠት ነው እንጂ ለምን ይከለከላል።
ሚያዝያ ፳፱ ቀን ፲፰፻፺፱ ዓ.ም.
ይድረስ ከእጨጌ ወልደጊዮርጊስ።
…..የላኩትን ደብዳቤ አየሁት። ነገር ግን ለቤተ ክርስቲያኑ ሥራ እንጨት ቸግሮናልና እንጨት ይዘውልን
የመጡ እንደሆነ አበላለሁ ያሉትን የቤተ ክርስቲያኑን የጣራ እንጨት ከዚሁ እንዲሠራ አዝዣለሁና። ተሠርቶ
ይመጣል።
ግንቦት ፪ ቀን ፲፰፻፺፰ ዓ.ም.
ይድረስ ከመጋቢ ወልደ ሥላሴ።
ፍሬ ሰንበት የሚባል አሽከር ትምህርት ለመማር አባ ወልደ አምላክ ዘንድ ቀርቷልና ተምሮ እስቲመጣ
ድረስ እንደልብ አድርጐውን እንዲሰጡት ይሁን።
ግንቦት ፲፯ ቀን ፲፰፻፺፱ ዓ.ም.

ይድረስ ከዘመድ አገኘሁ።
ከደብር ሊባኖስ ቤተ ክርስቲያን አቶ ብስራቴን በኪራይ የሚሠሩትን አናጢዎች አሠራ ብዬ አዝዤው
ነበረ። አንተ ግን ዛፉን አላስቆርጥም ብለህ ከልክለህ እስካሁን አልተሠራም አሉ። አንተ ወደል እኔ ያዘዝኩቱን
መከልከልህ ምን አገባህና ነው። ዳግመኛ እፊቴ አትደርስ እንደሆነ ነው እንጂ በደህና እንዲህ አትጫወትብኝም።
አናጢዎቹም ወዳንተ እየሔዱ ይሠራሉ ብለውኛልና በኪራይ የሚሠራው አናጢ ሁሉ አቶ ብስራቴ ዘንድ ይሥራ።
የታሠሩትም አናጢዎች በዋስ ይፈቱ።
ግንቦት ፲፯ ቀን ፲፰፻፺፱ ዓ.ም.
ይድረስ ከራስ ወልዴ።

የሰደድህልኝ በቅሎ ደረሰልኝ። በቅሎዋ ስለመንገዱ ካክማ በውል አላየኋትም እንጂ ማለፊያ ነች። ነገር ግን
ደግሞ ከዚች የሚበልጥ ሌላ ማለፊያ በቅሎ ያገኘህ እንደሆነ ማለፊያ በቅሎ ሰጥቻለሁ ብለህ ያንን የምታስተው
አይደለምች።
ሰኔ ፳፯ ቀን ፲፰፻፺፱ ዓ.ም.
ይድረስ ከደጃዝማች አብርሃ።
ደጃች ተድላ መቀሌ ካለው ቤቴ ከቤት ጠባቂዬ አንድ በሬ አትክልት የሚመላለስበት አንድ አህያ እንደዚህ
ደጃች አብርሃ ወሰደብኝ ብሏልና እውነት ሔዶበት እንደሆነ የቤት ጠባቂውንም ጥንድ በሬ አህያውንም
እንዲመለስለት ይሁን። ለእንግዲሁም ቤቱ አይነካበት።
ሰኔ ፳፰ ቀን ፲፰፻፺፱ ዓ.ም.
ይድረስ ከደጃዝማች ገብረ እግዚአብሔር።
ዳኖ እህቱን ለነገሬ ድሮለት ወዲያው ከወንድ ይዤሻለሁ ባለበት ነገር አፈንጉሥ ነሲቡ ከዚህ ቀደም እኔ
ፊት ተጋጥሞ ዳኖ ረቷል ብሎ ቢነግረኝ ከብቱን መክፈሉ ይቆይና ተያይዘው ይምጡ። ዋስ አስጠርተህ ለመስከረም
አቦ አያይዘህ አፈጣጥመህ ወደኔ ስደድልኝ።
ሰኔ ፳፱ ቀን ፲፰፻፺፱ ዓ.ም.
ይድረስ ከደጃዝማች ገብረ ሥላሴ።
ተድላ ሕዳሩ የሚባል ሰው የቆረብኩባትን ሚስቴን ፍታ ብለው ያዙኝ። ከአቡን ዘንድ ደብዳቤ ብወስድ
ሳይሆንልኝ ቀረ ብሎ ጮኸልኝ። የቆረበባትን ሚስቱን ስለምን ተፋቱ ትሉታላችሁ። አሁንም በዚህ የተነሳ ከብቴም
ተይዞብኛል ዋሴም ታግቶብኛል ብሏልና የተያዘበትም ከብት በዋስ ይመለስለትና ከባላጋራው ጋር በጥቢ አያይዘህ
ወደኔ ስደድልኝ።
ሰኔ ፴ ቀን ፲፰፻፺፱ ዓ.ም.
ይድረስ ከራስ ሚካኤል።
ወደ ትልቅ መንግሥት የተላከ ሰው እውቀትን የሚያሰንፍ መጠጥ መጠጣት አይገባውምና ስለዚህ ንጉሥ
አንተም ከቢሺ ውሃና ከሱካር ውሃ ከሶዳ ውሃ ከሎሚናት ከእነዚህ ከአራቱ በቀር ሌላ መጠጥ አትቅመስ።
አደራህን።
ሐምሌ ፲ ቀን ፲፰፻፺፱ ዓ.ም.
ይድረስ ከአቶ አብርሃ።
የመጋዝ መሰንጠቂያውን ሥራ ነገር በዕለት የሠራኸውን በስልክ እንድታስታውቀኝ ብለንህ ነበር። እስካሁን
በስልክ ብንፈልግህም አጣንህ። አሁንም ሁሉንም ነገር ወረቀት ይዞ ለመጣ ሰው ላክብን። ለእንግዲህም ዕለት ዕለት
የሠራሃቸውን ቶሎ ቶሎ በስልክ እንድታስታውቀን ይሁን።

ነሐሴ ፱ ቀን ፲፰፻፺፱ ዓ.ም.
ይድረስ ከእጨጌ ወልደጊዮርጊስ።
ደብዳቤዎ ደረሰልኝ።….ይሄው አንድ ማለፊያ ክብ መሳል ሰድጃለሁ። በቀደምም አንድ ለኮቴ ሰድጃለሁ።
ሌላውን ልዝብ መሳል ግን እኛም የምናስምጣው ከዚያው ከዜጋመል ነውና እርስዎም ከዚህያው ከዜጋመል
ከየባላገሩም ቤት ቢሆን ማስፈልግ ነው። የኔ ድግን መጋዝ እጨርቆስ ዘንድ አለና ይምጣልኝ ያለውን ጨርቆስን
ብንጠይቀው የሰጠኝ ሁለት ክብ መጋዝ ነው እንጂ ድግን መጋዝ አልሰጠኝም አለ። አሁንም ድግኑ መጋዝ ያለበትን
እዚህ ሥፍራ ነው ካሉ ያስታውቁን። ጠመንጃ መፍቻውንና ማሸጊያውን ግን ይሄው ሰደናል።
ነሐሴ ፲ ቀን ፲፰፻፺፱ ዓ.ም.
(መሳል ለኮቴ ሁለቱም የቢለዋ መሳያ ድንጋዮች ናቸው።)
ይድረስ ከአባ ጅፋር።
የእንጀራውን ሳጥን ዓይነት የሰደድክልኝን አየሁት። ይህ ክብ ሆነና እንጀራ ለማስቀመጥ አይመችም።
አሁንም አራት መዓዘን አድርጐ መሥራት ያመች እንደሆነ አራት መዓዘን ሆኖ ቢሠራ መልካም ነበረ። አራት
መዓዘን አድርጐ ለመሥራት የማያመች የሆነ እንደሆነ ግን እንደዚሁ እንደሰደድክልኝ ሆኖ ቁመቱ ከፍ እንዲል
ሶስት ዙር ይጨመርበት። በተረፈ ለአሽከርህም በቃል ነግሬዋለሁ።
ነሐሴ ፳፯ ቀን ፲፰፻፺፱ ዓ.ም.
ይድረስ ከራስ ወልዴ።
የምልክ አምባን አቦ ቤተ ክርስቲያን የሰማይ ቁጣ አቃጠለብኝ ብለህ የላክብኝን ደብዳቤ አየሁት። አንተ
የሠራኸው ቤተ ክርስቲያን ጐጆ ተቃጠለብኝ ማለትህ እንደሆነ ነው እንጂ አንተ የሠራኸው ምን ቤተ ክርስቲያን
ይባላል።
መስከረም ፪ ቀን ፲፱፻ ዓ.ም.
ይድረስ ከደጃች ይልማ።
ይሄ አለምነህ ዜና የሚባል ሰው ራስ መኰንን የሰጡኝን በቅሎ ብታመም ሸጨ በበላው አሁን ክፈል ብለው
ተያዤዬ ታሰረብኝ ብሏልና ተያዡን ፍታለትና እኔ እከፍላለሁ።፡
መስከረም ፲ ቀን ፲፱፻ ዓ.ም.
ይድረስ ከመምህር ክፍሌ።
ይህ በቀለ የሚባል አሽከር ሌባ እየሆነ ቢያስቸግረን አሰርነው። ቢታሰርም ሌብነቱን የማይተው ሆነ።
አሸነፈን። እንደጋኔንም አለበት። በእግር ብረት አጠንክረው አስረው ጠበል እያጠመቁ ሲድን እዚያው ለገዳሙ
አገልጋይ ይሁን።
መስከረም ፲፭ ፲፱፻ ዓ.ም.

ይድረስ ከወህኒ አዛዥ ወልደ ጻዲቅ።
ደብዳቤህም ደረሰልኝ። ለኖራው ማንጠር ወይዘሮ ሰማዕቷ አገር ኖራ ማንጠር የሚያውቁ ሁለት ገባሮች
አሉ ያልከውን ምን ከፋ ወዳንተ ሔደው ያንጥሩ። ለወይዘሮ ሰማዕቷም ነግረናታል።
ጥቅምት ፱ ቀን ፲፱፻ ዓ.ም.
ይድረስ ከፊታውራሪ ማዘንጊያ።
ፊታውራሪነት ተሾምኩ ብለህ የላክኸውን አየሁት። እንኳን ደስ አለህ። እግዚአብሔር እንኳን ከዘመነ ዘመን
አብሮ አሸጋገረን። ደግሞ እንደዚሁ ዘመነ ማቴዎስ አብሮ በደህና ለመድረስ ያብቃን። የጊዮርጊስ ቤተ ክርስቲያን
ነገር ክረምቱ ሆኖ ብዙ አልተሠራም። አንተ ግን እዚህ በመሆኔ ነው እንጂ ያንድ ባቡር ያህል እሸከም ነበር ብለህ
ላክህብኝ። አንተማ ከድተኸኝ ሄደህ ምን ባለሟል ነህና እንዲህ ብለህ ትልክብኛለህ። ወይም ደጃች ሥዩም ልኮህ
ትመጣና አስሬ ድንጋይ አስፈልጥሃለሁ።
ጥቅምት ፲፱ ቀን ፲፱፻ ዓ.ም. አ.አ. ከተማ ተጻፈ
ይድረስ ከወይዘሮ ሰማዕቷ።
አንቺ ውስጥ ኖራ ማንጠር የሚያውቁ ሁለት ገባሮች አሉ ብለውኛልና ወህኒ አዛዥ ወልደጻዲቅ ዘንድ ቶሎ
ሔደው ኖራ እንዲያነጥሩ ይሁን።
ጥቅምት ፮ ቀን ፲፱፻ ዓ.ም.
ይድረስ ከደጃዝማች ውቤ።
ደብዳቤህም ደረሰልኝ።…. እህልና በርበሬ ይዳርጉኝ ብለህ ላክብኝ። አንተ እዚህ ሥፍራ አለ ብለህ
ብታስታውቀኝ ነበር እንጂ እኔ እህልና በርበሬ ያለበትን በምን አውቀዋለሁ። አሁንም እዚህ ሥፍራ አለ ብለህ
እንድትልክብኝ ይሁን።
ኅዳር ፮ ቀን ፲፱፻ ዓ.ም.
ይድረስ ከአቶ ሁሴን።
የሰደድከውንም ደብዳቤ አየሁት። እዱር የሚሠራውን እንጨት ጨርሼ ደብረሊባኖስ መላግ ጀምሬአሁና
መላጊያ ይምጣልኝ ብለህ የላክብኝን ዘንድሮ አካርሚኝ ውቅር ነው እንጂ ዓይነተኛው ውቅር ቀርቷልና አንተም
የመላጊያውን ሥራ ትተህ እንጨቱ እንዳይዘባባ ከደህና ሥፍራ አስቆልለህ ቶሎ መምጣት ነው። ይህን ቃል
በቀደምም ልኬብሃለሁ። ባይደርስህ ነው እንጂ። ነገር ግን የሳንቃ ነገር ቸግሮአልና አንተ እስክትመጣ ድረስ ሁነኛ
ሹሞችህን ጨረቻ ድረስ ሰደህ ሳንቃ በብዙ እንድታሰነጥቅ ይሁን።
-----------ቀን የሌለው።
ይድረስ ከደጃዝማች ገብረ እግዚአብሔር።
የሆጄሌ አምስቱ ሚስቶች ካንተ ዘንድ ናቸው ብሎኛልና እንድትሰጠው ይሁን።

ታህሣሥ ፳፩ ቀን ፲፱፻ ዓ.ም.
ይድረስ ከደጃዝማች አብርሃ።
ይሄው አንድ ፈረስ ከነመሣሪያው ልብስም ላንተ ሙሉ ልብስ የላስቲክ ጫማም ሰድጄልሃለሁ።
ታህሣሥ ፳፬ ቀን ፲፱፻ ዓ.ም.
ይድረስ ለወህኒ አዛዥ ወልደ ጻዲቅ።
የዋግሹም ልጅ ገሠሠን ይሄው ከቢትወደድ አጥናፌ ጋር ወዳንተ ሰድጄዋለሁ። ነገር ግን ሥርዓት ሳይማር
አድጐ ባለጌ ሆንዋልና አንተ እየተቆጣጠርህም እየመርከርህም ቢሆን እንድታሰለጥነው ይሁን። ወንዳንተ መስደዴ
ሥርዓት እንዲማር ነው እንጂ መታሰር የለበትም። ቀለቡንም በወር በወሩ ሁለት ዳውላ እህል ሁለት ሁለት ጉንዶ
ማር ለወር ጨው ሁለት ሁለት ብር እንዲቀበል ይሁን። በተረፈ ለእርድ የሚሆነውን በግ ሌላ ሌላውንም ነገር አንተ
እንደ እውቀትህ መስጠት ነው።
ጥር ፬ ቀን ፲፱፻ ዓ.ም.
ይድረስ ከራስ ተሰማ።
….የላክልኝ የብረት ሜትር ደረሰልኝ። እጅግ ማለፊያ ነው። እግዚአብሔር ይስጥልኝ።
ጥር ፬ ቀን ፲፱፻ ዓ.ም.
ይድረስ ከደጃዝማች አባተ።
ፊታውራሪ ጐርፉ መሬቴንም ገንዘቤንም ተወረስሁ ብሎ ጮኸልኝ። እኔ እሱን አስሬ ቀጣሁ እንጂ ይወረስ
አላልሁ። ለምን ይያዝበታል። አሁንም መሬት እንዲለቀቅለት። ገንዘቡንም ከብቱም እንዲመለስለት ይሁን።
ጥር ፲፭ ቀን ፲፱፻ ዓ.ም.
ይድረስ ከራስ ቢትወደድ መንገሻ።
ፊታውራሪ አበጀ ሚስቴን እኔ ሳልፈታ ደጃች ኪዳነ ማርያም ወስዶ ለሌላ ዳረብኝ ብሎ ጮሆልኛልና
አያይዘህ ስደድልኝ።
ጥር ፳፫ ቀን ፲፱፻ ዓ.ም.
ይድረስ ከደጃዝማች አባተ።
ፊታውራሪ ጐርፉ መሬቴንም ገንዘቤንም ተወረስሁ ብሎ ጮኸልኝ። እኔ እሱን አስሬ ቀጣሁ እንጂ ይወረስ
አላልሁ። ለምን ይያዝበታል። አሁንም መሬቱ እንዲለቀቅለት። ገንዘቡም ከብቱም እንዲመለስለት ይሁን።
ጥር ፲፭ ቀን ፲፱፻ ዓ.ም.
ይድረስ ከራስ ቢትወደድ መንገሻ።

ፊታውራሪ አበጀ ሚስት እኔ ሳልፈታት ደጃች ኪዳነ ማርያም ወስዶ ለሌላ ዳረብኝ ብሎ ጮሆልኛልና
አያይዘህ ስደድልኝ።
ጥር ፳፫ ቀን ፲፱፻ ዓ.ም.
ይድረስ ከራስ ወሌ።
ሰላሳ ጉንዶ ብለህ የላክልኝ ነጭ ማር እዚህ እኛ ዘንድ ቢሰፈር ዘጠና ጉንዶ ሆነ። እግዚአብሔር
ይስጥልኝ። ድርብና ኩታ ብለህ ያላክብኝን ዛሬ ማለፊያው ድርብ ሁሉ አልቆ ላንተ የሚሆን ማለፊያ ድርብ
አይገኝም። ደግሞስ አንተ መልበስ የምትወደው ጃኖ ነው።
ጥር ፳፬ ቀን ፲፱፻ ዓ.ም.
ይድረስ ለልጄ ለወይዘሮ ዘውዲቱ።
….ሳንቃ የሚገጥም አናጢ ያልሺውን ፈረንጅም ቢሆን አረብም ቢሆን ምንግዜም በዋጋ ነው የሚሠሩ።
አሁንም ዋጋ ሰጥቼ ይሠራልኝ ያልሽ እንደሆነ ላኪብኝ። ዋጋውን ተነጋግረን እንሰደዋለን።
ጥር ፳፭ ቀን ፲፱፻ ዓ.ም.
ይድረስ ለእጨጌ ወልደጊዮርጊስ።
ደብዳቤዎ ደረሰልኝ። የቤተ ክርስቲያኑን ነገር በቁርበት እንማግር አሉ ያሉትን በገመድ ብቻ የሆነ እንደሆነ
ማገሩ ይላላል። አልፎ አልፎ ጠፍር እየገባ ብዙውን በቀላድ መማገር ይቻላል ብዬ ከዚህ ጥቂት ቆዳ ሰድጃለሁና
እንደዚሁ እያደረጋችሁ እንዲማገር ይሁን።
ሚያዝያ ፴ ቀን ፲፱፻ ዓ.ም.
ይድረስ ከእጨጌ ወልደ ጊዮርጊስ።
የቤተ ክርስቲያኑ ድልድይ በምሥ ራቅ በኩል ነቃብን ለዚህ ሥራ ሰው ይታዘዝልን ያሉትን ሰዉ በዚሁ
በቤተ ክርስቲያኑ ሥራ ሲለፋ ባጀ። ደግሞ አሁን አዝመራውን ትቶ ሥራ ስናዘው ጊዜ ድሃው ያዝንብናል። ይልቅ
የአቡነ ተክለ ሃይማኖት ዕለት ለጠበል ደብረ ሊባኖስ የተሰበሰበውን ሰው ስለአቡነ ተክለ ሃይማኖት ብላችሁ
ለምናችሁ ድንጋዩን ቢጥልላችሁ ይሻላል።
ግንቦት ፰ ቀን ፲፱፻ ዓ.ም.
ይድረስ ከአለቃ እስጢፋኖስ።
ላሊበላ እንዳይጮህ አስከልክል ብዬ ነግሬህ ነበረ። አሁን የላሊበላው ጩኸት አገር ሊፈታ ሆነ። አሁንም
አንተ ሥራ ይበዛብሃልና የላሊበላውን ሹመት ለጌታሁን ሰጥቼዋለሁ። ልቀቅለት። ደግሞ እሱ ያስጮኸ እንደሆነ
እንደዚሁ ይሻራል።
ግንቦት ፳፬ ቀን ፲፱፻ ዓ.ም.

ይድረስ ለቀኛዝማች ይብሳ።
መኳንንቶች እልፍኝ አምሽተው ሲሔዱ የሚበራ አስር ፋና በገመዳ እጅ ስጥ።
ሰኔ ፲፬ ቀን ፲፱፻ ዓ.ም.
ይድረስ ከደጃች ሙሉጌታ።
አለቃ ሲፈታ ለሚጽፈው ዳዊት 18 ብራና ስጥ።
ሰኔ ፲፰ ቀን ፲፱፻፪ ዓ.ም.
አማላጅነት
ምኒልክ ለማንኛውም መኳንንት ሆነ ለመኳንንት አሽከር አማላጅ ነበሩ። ከጌታው የተጣላ አሽከር ከጌታው
ለመታረቅ ሲፈልግ ከምኒልክ ዘንድ መጥቶ እንዲያማልዱት ይነግራል። ምኒልክም የቀረበውን በቃል የራቀን
በደብዳቤ በመጻፍ ያስታርቁ ነበር። ለማስረጃ ያህል ከብዙዎቹ የአማላጅነት ደብዳቤዎቻቸው ጥቂቱን እንመልከት።
ደብዳቤዎቹ የተቀመጡት በቀኑ ቅደም ተከተል ነው።
ይድረስ ከአባ ጅፋር።
የዘንጀሮ ባላባት ገብረ መድህን ወደኔ መምጣቱ ክርስትና ለመነሳት ነው እንጂ ለሌላ ነገር አይደለም።
አሁን ግን ያለፈቃዳቸው ሳልሰናበት ወደዚህ በመምጣቴ ይቀየሙኛል ያስታርቁኝ ቢለኝ ይሄው ሰድጃለሁና አንተም
ከልብ ምረኸው እንደ ቀድሞአችሁ በፍቅር ተስማምታችሁ መቀመጥ ነው።
ሰኔ ፴ ቀን ፲፰፻፺፱ ዓ.ም.
ይድረስ ከአለቃ እስጢፋኖስ።
ወልደ ሥላሴ የሚባል የኡራኤል ደብተራ በሰው ነገር ተቀይሞብኛልና ያስምሩኝ ብሎ በደብዳቤ ላከብኝ።
አንተን ግን በደለኝም አላለም። አሁንም የበደለህ ነገር እንዳለ ትተህ ከልብ ማርልኝ። ከካህናቶቹም ጠብ እንዳለው
አንተ ከአንዠት እንድትታረቅልኝ ይሁን።
ኅዳር ፮ ቀን ፲፱፻ ዓ.ም.
ይድረስ ከራስ ኃይሉ።
ፊታውራሪ ተሰማ ተሰማ ጐሹ ራስ ኃይሉ ተጣልተው አግዘውልኛል አስምሩኝ ብሎ ደብዳቤ ላከብኝ።
አንተን ግን ያለ ጥፋት ትበድለዋለህ ብዬ አልጠረጥህም። ነገር ግን ጥፋተኛን ቢምሩት እግዚአብሔርም ይወደዋልና
አንተም ስለኔ ብለህ ከልብህ እንድትምረው ይሁን።
ትሳስ ፳፫ ቀን ፲፱፻፪
(ባይታረቁ ምን ያደርጋሉ?)
ይድረስ ከራስ ኃይሉ።

ፊታውራሪ ተሰማ ራስ ኃይሉ ተጣልተውኛል ብሎ ከዚህ ቀደም ቢልክብኝ ታርቀኸው እድነ ጥንታችሁ
በፍቅር ተስማምታችሁ ተቀመጡ ብዬ ልኬብህ ነበር። አሁን ግን እርቁም አልሰላልኝም። ወደዚህም ለደጅ ጥናት
እንዳልመጣ ተከለከልኩ ብሎ ላከብኝ። አሁንም ሲሆን ፊት እንደላኩብህ ከልብ ምረኸው እንደቀድሞአችሁ በፍቅር
ተስማምታችሁ መቀመጥ ነው። እርቁ የማይሰላ እንደሆነ ግን ወደዚህ ቢመጣ እንዳይከለከል። ቤቱም ገንዘቡም
እንዳይነካ።
ሚያዝያ ፯ ቀን ፲፱፻፪ ዓ.ም.
(ምኒልክ ለሁሉም ነገር አስታራቂ ወይም አማላጅ አልነበሩም። ቀጥሎ ያለውን እናብብ)
ይድረስ ከደጃዝማች ብርዬ።
ደብዳቤህ ደረሰልኝ። ጐፋ ከደጃዝማች ለማ አገር የተጋደሉትን ሰዎች ነገር የላክብኝን አየሁት። የነፍሰ
ገዳይ ነገር ያንኑ ባለደሙን ማማለድ ነው እንጂ እኔማ ማማለድ መቼ ይገባኛል። ባለደሙ እታረቃለሁ ያለ እንደሆነ
ግን ደስ ይለኛል እንጂ ምን ከፋ።
ህዳር ፳፪ ፲፱፻ ዓ.ም.
(ራሳቸውስ አማላች ይቀበላሉ ወይ? ይቀበላሉ። ይታረቃሉ። ባይሆን ነገር ግን አይሆንም ይሉ ነበር)
ይድረስ ከሙሴ ኦርሎፍ።
አንድ ሴት አማላጅ ልካኛለች ያልከውን በአገራችን ገባርም ግንደበልም ቢሆን ይገብራል እንጂ እንደዚህ
ያለ ልምድ የለም። የሷን የገባር መሬት የፈታይ ያደርግላት እንደሆነ ደግሞ ሌላው ሁሉ ይለምድብኛልና ይሄ
አይመቸኝም።
ጥቅምት ፭ ቀን ገነት ከተማ ተጻፈ በ፲፰፻፺፭ ዓ.ም.

ጠባይና ሰውነት
“…..ምኒልክ የኃይለኛነት ጠባይ አላቸው። አሳባቸውም በመካም ሁኔታ እያስተዳደሩ የአገራቸውን ዕድገት
ለማፋጠን ነው።….ምኒልክ የተከበሩ በጣም ትልቅ ሰው ናቸው።….”
ግሊክን
“….የማያውቁትን ነገር ሁሉ ማየት ማጥናትና መሥራት ይወዳሉ።….”
ሮድ
“….አንድ ቀን በኢትዮጵያ ውስጥ ስላሉት ኤሮፓውያን ጉዳይ አንስተን ከእቴጌ ጣይቱ ጋር ስንጫወት
ንጉሡ ገር ሰው በመሆናቸው ሰው የሚላቸውን ሁሉ ያምናሉ ብለው አጫወቱኝ።….”
ክሎቢኮብስኪ

“….ታዋቂነታቸው በፖለቲካ ብቻ አይደለም። የሳይንስ ውጤት በሆኑ ጥበባዊ ሥራዎችም እውቅ
ናቸው።….”
ግሊክን
“….ኢትዮጵያውያን እኔ እድገትና መሻሻል እንፈልጋለን። እቴጌይቱ መኳንንቱና ቀሳውስቱ ግን እኛን
ይቃወሙናል። እኔና የኢትዮጵያ ሕዝብ ግን እናሸንፋቸዋለን በማለት ምኒልክ አጫወቱኝ።….”
ሌሩ
“….እቴጌ ጣይቱ የውጭ አገር ሰዎችን ስለማያምኑ የንጉሡን እርምጃ ይቃወማሉ።….”
ሊሸን
“….ምኒልክ ሲያጫውቱኝ….”ወጣቶቻችን መማር ይኖርባቸዋል። ገና ብዙ የሚሠራ ሥራ አለን። በጣም
ወደኋላ የቀረን ሕዝቦች ነን” አሉኝ። ….”
እስኪነር
“….ምኒልክ ለሐኪሞቻቸው አስቸጋሪ በሽተኛ ናቸው። ሲያማቸው ሐኪሞቹን ይፈልጋሉ። ሥራ
እንዳይሠሩና እንዲያርፉ ሲነግሩዋቸው እሺ ይላሉ። ሲሻላቸው የሐኪሞቹን ምክር ትተው ከባድ ሥራ ስለሚሠሩ
ሕመሙ ይነሳባቸዋል።….”
ብሪስ
ግሊከን እንዳለው ምኒልክ የኃይለኛነት ጠባይ አላቸው። ኃይለኛነታቸውም የተለየ ጠባይ ነበረው። አንድ
ሰው አንድ ጥፋት ባጠፋ ጊዜ ምኒልክ ይናደዳሉ። እንደተናደዱም ወዲያውኑ እርምጃ አይወስዱም። ጥቂት ቆየት
ብለው ካንድ ክፍል ውስጥ ይገቡና ያን ሰውየ ያስጠራሉ። ሰውየው ተጠርቶ እስኪመጣ ምኒልክ ደህና ቆመጥ
ዱላቸውን ይዘው ይጠብቃሉ። ጥፋተኛው ወይም ያናደዳቸው ሰው ካሉበት ክፍል ሲገባ በያዙት ዱላ ደህና
አድርገው ደብድበው ይለቁታ። ምኒልክ ሰውየውን በሚመቱበት ጊዜ የሚመቱት አስጐንብሰው ጀርባውን ነው።
ይህም ከአጉል ቦታ ተምትቶ እንዳይደማ ወይም እንዳይበላሽ ነው። ደብድበው ሲበቃቸው ሁለቱም ከነበሩበት ቦታ
ያለቂም ወዳጅ መስለው ይመለሳሉ። ተደብዳቢው ያልተነካ መስሎ በፈገግታ ቢመለስም ሁሉም የቀመሰውና
የሚቀምሰውም ስለሆነ ጉዳዩን ያውቀዋል። ደጃች ከበደ ተሰማ እንዳጫወቱኝ ተደብዳቢውን ጓደኞቹ ስንት ፍትፍት
ጐረስክ ወይም ስንት ብርሌ ጠጅ ጠጣህ እያሉ ይቀልዱበታል። ይህም ደብደባ ለተራ ሰዎች ብቻ ሳይሆን እስከ ራስ
ማዕረግ ድረስ ያሉት ሁሉ የቀመሱት ነው። በዚህ ነው ሕዝቡ አባታችን ይላቸው የነበረው። ለዚህ ነው ከዳር
እስከዳር ለጥ ሰጥ ብሎ የተገዛላቸው።
ምኒልክ ሩህሩህ ነበሩ። የእንጦጦ ማርያም ቤተ ክርስቲያን ተሠርቶ ሲያልቅ ጥቂት ሲቀረው ምኒልክ
ችሎት ላይ ተቀምጠው ሰው የገደለ ቀርቦ የሞት ፍርድ ተፈረደበት። የሟቹ ወገኖች ስለዘመዳቸው ደም ገንዘብ
(ወጆ) ይቀበሉ እንደሆነ ቢጠየኡ “የወንድማችን ገዳይ ይገደልልን እንጂ ወጆ አንቀበልም” አሉ። ያ ሰው የገደለ
ወንጀለኛ እንዲገደል ለሟቹ ወገኖች ሲሰጥ ድምጡን ከፍ አድርጐ “ጃንሆይ በሥራዬ ነውና መገደሉንስ ልገደል።
ግን የዚችን ቤተ ክርስቲያን መጨረሻ እስካይ ዕድሜ ይሰጠኝና ልገደል” ብሎ ለመነ። ይህን የሰሙት ምኒልክ
ከመቀመጫቸው ተነስተው ተፋራጆች ከሚቆሙበት ቦቶ ቆመው ከፊት ለፊታቸው ላሉት መኳንንቶች “ከሟች

ወገኖች አማልዱኝ። ወጆውን እኔ ራሴ ከግምጃ ቤቴ እከፍላለሁና ይሄን ሰው እንድታስምሩልኝ ተማጥኛችኋለሁ”
ብለው አጐነበሱ። በዚህ ጊዜ ወንጀለኛውን ለመግደል የተረከቡት የሟች ወገኖች በምኒልክ እግር ላይ ተደፍተው
እየተላቀሱ “ምረናል ምረናል ወጆውንም አንቀበልምና ለእርሶ ስንል ምረናል” አሉዋቸው። ከዚህ በኋላ ምኒልክ
“ነፍሱን ማሩልኝ አልኩ እንጂ ወጆውንማ መማር ፍርድ ማጓደል ነው” ብለው ገንዘቡን ከፈሉ።
ከሌሊቱ 11 ሰዓት ሲሆን ግቢ አካባቢ ካሉት ከሶስቱ ቤተ ክርስቲያናት ወዳንዱ ሄደው እስከ ጧቱ አንድ
ሰዓት ድረስ በፀሎት ይቆያሉ። ከቤተክርስቲያን መልስ ከእቴጌይቱና ካንዳንድ መኳንንት ጋር ቁርስ ይበላሉ። ከ3
እስከ 4 ሰዓት ባለው ጊዜ አዳራሽ ተገኝተው ዲፕሎማቶችንና አገር ገዢዎችን ያነጋግራሉ።
በችሎት ጊዜ አሳላፊና ወታደር በቅሎ ያዢና አሽከር ግብር ይበላሉ። የእነኛ ግብር እንዳለቀ ምኒልክ
ከችሎት ይነሳሉ። መኳንንቱንም ይዘው ወደ ግብር አዳራሽ ይገባሉ። ምሳ ይበላሉ። ምኒልክ ምንጊዜም የማይረሱት
አመላቸው አጃቢ ሠራዊት ሳይበላ እሳቸው አይበሉም ነበር። አንድ ጊዜ ከደጃች ውቤ ቤት ተጋብዘው ሄዱ። ደጃች
ውቤም አማታቸውን ምኒልክን እጅ ነስተው ከተቀበሉ ብኋላ ወደ ቤት እንዲገቡ ቢጠይቋቸው “በፊት አሽከሮቼን
አስገባና አብላልኝ” ብለው እምቢ አሉ። አጃቢ አሽከሮች ለግብር ሲገቡ የምኒልክና የየመኳንንቱን በቅሎዎች የያዙ
አሽከሮች ቀሩ። ይህን ያዩት ምኒልክ በቅሎአቸውን “መደቡትን ወዲህ አምጣ” ሲሉ አሽከሮች እየሮጡ
በቅሎአቸውን አቀረቡላቸው። አብረዋቸው ያሉት መኳንንቶችም ወዴት ሊሄዱ ነው እያሉ ሲጠብቁ ምኒልክ
የበቅሎዋን መሳቢያ ለኮ ከአሽከሮቻቸው ተቀብለው “ሂድ ግባና ብላ” አሉ። ሁሉም ደነገጡ። ምኒልክም
አሽከሮቻቸውን ተቆጥተው ወደ ግብር እንዲገቡ ሲያደርጉ እጐናቸው የነበሩት ጸሐፌ ትእዛዝ ገብረ ሥላሴ
ከምኒልክ እጅ በቅሎውና ለመቀበል “ይስጡኝ እኔ ልያዛት” አሏቸው። ምኒልክም “የኔን ተውልኝና ያንተን ካንተ
አሽከር ተቀበል” አሏቸው። ከዚህ በኋላ መኳንንቱ ሁሉ ከአሽከሩ በቅሎውን እየተቀበለ ሲይዝ አሽከር ምሳውን
ሊበላ ወደ ግብር ገባ። ምኒልክ ካንዲት የኮክ ዛፍ ሥር በቅሎአቸውን ይዘው ቆመው አሽከሮቻቸው በልተው
እስቲወጡ ድረስ ጠጅ እየተጠጣ ይጠብቁ ጀመር።
አንዳንድ ታሪክ ፀሐፊዎች ምኒልክን መጠጥ ይወዱ እንደነበር ሲጽፉ ብዙ ጸሐፊዎችና ያገራችን ሰዎችም ምኒልክ
መጠጥ እንደማይወዱ ይናገራሉ። እርግጥ በቤተ መንግሥቱ በተለይ ለውጭ አገር ሰዎች የተለዩ የመጠጥ ዓየቶች
ይቀርባሉ። ከዚያ በፊት በኢትዮጵያውያን ተሰምቶ የማይታወቅ ውስኪ በበረዶ የሚቀርበው በምኒልክ ቤተ
መንግሥት ነበር። ብዙ ታሪካቸውን የጻፉ ሰዎች እንደጻፉት ምኒልክ ከመጠጥ የሚወዱት ብርዝና ወተት ነበር።
ሁልጊዜ ከምሳ በኋላ ሥራ ካለ እልፍኝ ይገኛሉ። ሥራ ሲጨርሱም በቤተ መንግሥቱ ግቢ ውስጥ
መንሸራሸርና በየሠራተኛው ዘንድ እየተገኙ ሥራውን ማየት ይወዳሉ። ከዚህ ሌላ በበቅሎ ሆነው በከተማው ውስጥ
ይዞራሉ። በከተማው ውስጥ በሚዞሩበት ጊዜ ማንኛውም ሰው ሥራውን ያሳያል። የተሽለመለመ አንኮላ ወይም ቅል
የመጥረቢያ መያዣ ዛቢያ ከበግ ጠጉር የሚሠራ ባና ወይም ቆብ ከሰሌን የሚሠራ ባርኔጣ ይህንን የመሳሰሉትን
ነገሮች ሁሉ ሕዝቡ ለምኒልክ ለማሳየት ይዞ ይቀርባል። ምኒልክ በበቅሎ ሆነው ሲጓዙ ያ አንድ ነገር ለማሳየት
የፈለገ አንድ ሰው ከአጀቡ ውጭ ሆኖ ያን የሚያሳየውን ነገር በረጅም እንጨት ከፍ አድርጐ ይዞ ይቆማል። ወይም
ከአጀቡ ጋር ይጓዛል። ይህን ሲያደርግ ወዲያው ይጠራና ከምኒልክ ዘንድ ይቀርባል። ምኒልክም ሥራውን አይተው
የሚሻሻል ካለም መክረው ከሌለም አመስግነው ለወደፊቱ የበለጠ እንዲሠራ ነግረው ገንዘብ ሰጥተው ያሰናብቱታል።
በዚህ ምክንያት ሕዝቡ ሁሉ ባለው አቅም ለፈጠራ ሥራ ይተጋ ነበር። በሠረገላ ሆነው በሚጓዙበትም ጊዜ እንዲህ
ዓይነቱ ተግባር አይቀርም ነበር።

ከከተማው ጉብኝት በኋላ ከ11 እስከ 12 ሰዓት ባለው ጊዜ ወደ ቤተ መንግሥት ይመለሳሉ። እሲጨልም
ድረስም ከእንቁላል ቤት በረንዳ ላይ ተቀምጠው ብርዝ ይጠጣሉ። የእራት ሰዓት ሲደርስ ራት ይባላሉ። በየሳምንቱ
ሐሙስ ማታ ግን ሁኔታው ይለወጣል። በየሐሙሱ ማታ የተለየ ምሽት ነው። የአገር ውስጥ መኳንንቶች
ዲፕሎማቶች የውጭ አገር ሰዎችና የሚጠሩ እንግዶች በሚገኙበት ከእራት በኋላ የሻምፓኝ ግብዣ ይደረጋል።
ግብዣውም እስከ እኩለ ሌሊት ይቆያል።
ምኒልክ ከምግብ የበሬ ሥጋ አይወዱም ነበር። ስለዚህ የሚሠራላቸው የዶሮ ወይም የበግ ወጥ ነበር።
ከሁሉም የበለጠ ግን የዱባ ወጥ ይወዳሉ። ዳቦ አልጫ ወጥ አይብ ይወዳሉ። ወተት መጠጣት ስለሚወዱ ለብቻቸው
ለእሳቸው የሚሆን ወተት ቅቤና አይብ የምታዘጋጅ ሠራተኛ አለቻቸው። በግብር ጊዜ አንዳንዴ ጠጅ ይጠጣሉ።
አንድ መለኪያ አረቄ ወይም አንድ ብርጭቆ ሻምፓኝ ከጠጡ በቂያቸው ነው። ከኤሮፓውያን መጠጥ በጣም
የሚወዱት ክሬም ደ ሜንት የሚባለውን ነበር።
ፊታውራሪ ሀብተ ጊዮርጊስ ከምግብ ይልቅ ሻምፓኝ ኮኛክና አረቄ (ነጭ አረቄ) መጠጣት ይወዱ ስለነበረ
ምኒልክ “ሀብቴ እንደ መኰንን መጠጡን ባታበዛ ምናለ” ይሏቸው ነበር። በመጠጡ በኩል ፊታውራሪ ሀብተ
ጊዮርጊስ ብቻ ሳይሆኑ ራስ አባተም ጠጅና ኮኛክ መጠጣት ይወዱ ነበር። በግብር ጊዜ ምኒልክ የመጠጥ አዛዡን
ይጠሩና “ከእንግዲህ ወዲህ ለሀብተጊዮርጊስ ቀስ አያላችሁ ቅዱ። አባተ ግን ጥሬ ሥጋ ሲበላ አይቼዋለሁና
አትንፈጉት ምንም አይለው” ይሉ ነበር። አባተ ጥሬ ሥጋ መብላት ይወዱ ነበር ይባላል።
ምኒልክ እስፖርት አፍቃሪና አበረታች ነበሩ። ማርቲኒ በታሪክ መጽሐፉ እንዲህ ይላል “….ንጉሠ ነገሥቱ
በፈረስ መሽቀዳደሚያ ቦታ እየተገኙ ይመለከታሉ። በድምፅም በጭብጨባም ያበረታታሉ። አንድ ጊዜ ግን የሚስ
ማክሚላንን ዋንጫ ለማግኘት በተደረገው የፈረስ እሽቅድድም ውድድር የሀሪንግተን ፈረስ በማሸነፉ ተብሳጩ።….”
አንዳንድ ሰዎች ምኒልክ ከሴት ጋር ፍቅር የማያውቁ አስመስለው ያወሩባቸዋል። ግን እውነት አይደለም።
ውብና ዘንፋላ የሆኑት በዕድሜ እንደ እናታቸው የሚቆጠሩ የስምንት ልጆች እናት የነበሩት ወይዘሮ ባፈና የምኒልክ
ልብ በፍቅር የነደፉ ሴት ነበሩ። የመርሐቤቴ ባላባት የነበሩት ወይዘሮ ባፈና ከምኒልክ ጋር የተገናኙት ምኒልክ
ከመቅደላ አምልጠው ሸዋ እንደገቡ ማለት በ1858 ዓ.ም ነው። ከምኒልክ ጋር ለመንገስ ፈልጉ። ምኒልክ ግን
እናታቸው ከሚሆኑ ሴት ጋር ለመንገሥ ስላልፈለጉ ነገሩን ችላ ብለው በወዳጅነት ብቻ ቆዩ።
ኢጣሊያዊው አባ ማሳያ አሁን ደግሞ ከምኒልክ ጐን ነበሩና በ1861 ዓ.ም አንድ ቀን ወይዘሮ ባፈና አባ
ማሳያን ጠርተዋቸው

“….ምኒልክ በእርስዎ ላይ ትልቅ እምነት እንዳላቸው አውቃለሁ። ይወዱዎታል።

ያከብርዎታል። ታዲያ ለምን በሕግ እንዲያገቡኝ አይመክሩዋቸውም። ቢያገቡኝ ደግሞ ልጅ እወልድላቸው
ነበር….”ማለታቸውን ጽፈዋል። ማሳያ ግን ምኒልክ ወጣት ሴት አግብተው ልጅ ለመውለድ እንደሚያስቡ
ያውቃሉና እሺ እያሉ ሳይናገሩ ኖሩ። ምኒልክ ከባፈና ጋር በወዳጅነት 17 ዓመት ሲቆዩ ባፈና የምኒልክን
መንግሥት ለመገልበጥ እስከ መነሳት ደረሱ። ምኒልክ ግን ይወዷቸው ስለነበር ሁሉንም በይቅርታ ያልፏቸዋል።
ምኒልክ ጣይቱን ካገቡም በኋላ ባፈና ዘንድ መመላለሳቸውን አልተዉም ነበር። በኋላ ግን ብዙ ተራኪዎች
እንደጻፉት ምኒልክ ከመኳንንቶቻቸው አንዱን ጠርተው ባፈናን በሚስትነት አግባት በለው አዘዙት። እሱም “ንጉሡ
የደረሰባትን የእርስዎን የጌታዬን ቅምጥ እንዴት አድርጌ አገባለሁ?” ቢላቸው “እንደሱ አይደለም አንተ ከኔ
ብትሰርቀኝ ኖሮ ወደሃት ነው የነጠቅኸኝ ይባላል። አሁን ግን አግባት ብዬ የማዝህ የምትፈልጋትን ሴት ነው”
አሉት። ሰውዬውም መሬት ስሞ ሄደ። ባፈናም በ1879 ዓ.ም በጥር ወር ሞተው ደብረ ሊባኖስ ተቀበሩ። ወይዘሮ

ባፈና በ1874 ዓ.ም ግድም አንድ ወንድ ልጅ ከምኒልክ ወልደው ነበር። ልጁ ግን ሲወለድም ጥምልምል ቢጤ
ስለነበረ ሳይድግ ሞተ።
ከጉራጌ ሴት የሚወለድ ልጅ ኢትዮጵያን ለብዙ ዘመን ይገዛል የሚል ትንቢት ነበርና በዚህ ሳቢያ
መኳንንቱ ሁሉ በጉራጌ ሴት ላይ ሽሚያ በያዘበት ጊዜ ምኒልክም ወይዘሮ ወለተ ሥላሴን ይዘው ነበር። ወይዘሮ
ወለተ ሥላሴ የጉራጌ ባላባት የቶሮ ልጅ ናቸው። ወይዘሮ ወለተ ሥላሴ ለዳግማዊ ምኒልክ ሁለት ልጆች
ወልደውላቸዋል። ያኔ ወይዘሮ ባፈና በሕይወት ነበሩና ምኒልክ በወይዘሮ ወለተ ሥላሴ ፍቅር መያዛቸውን እንዳወቁ
ራሴ ዞርዋል አበድኩ ብለው ለጥቂት ጊዜ ታመው ቆዩ።
ከእነኚህ ሁሉ በፊት ምኒልክ መቅደላ ላይ በግዞት በነበሩትበት ጊዜ አጤ ቴዎድሮስ ልጃቸን ወይዘሮ
አልጣሽን ድረውላቸው ነበር ከምኒልክ ጋር አብሮ የነበረው እሥረኛው ዎልድ ሜየር “….ጥሩ ወጣት ነበረ። ፈጣን
ጨዋና ትሁት ነበረ።….በዚህ ምክንያት ንጉሠ ነገሥቱ ልጃቸውን ልዕልት አልጣሽን ዳሩለት….” በማለት
ጽፎላቸዋል። ከመቅደላ አምልጠው በወጡ ጊዜ ሚስታቸውን ወይዘሮ አልጣሽን ከዚያው ከመቅደላ ትተዋቸው ነበር
የወጡት። እንደ ኢስተርን አጻጻፍ የምኒልክ ማምለጥ “….አልጣሽ ሲሰሙ አለቀሱ። ….ማምለጣቸውን
አልቃወምም። ነገር ግን እኔን ሚስታቸውን ለምን ትተውኝ ሄዱ?....አሉ።”
ምኒልክ ከመቅደላ ሲያመልጡ አልጣሽን ትተው ይውጡ እንጂ አልረሷቸውም ነበር። ሳሊምቢኒ በያዘው
ማስታወሻ ኦክተበር 1 ቀን 1890 በሚባለው ቦታ “….ኢልግ ሲያጫውተኝ አንዴ ትግራይ የነበርን ጊዜ ወይዘሮ
አልጣሽ ከንጉሥ ምኒልክ ድንኳን ሲገቡ አየሁ። እንደሰማሁት ባንድ ሞሰብ በሉ። ሌሊቱንም ከዚያው አደሩ።….”
ይላል። ስለ መጨረሻው ጊዜ ሳሊምቢኒ “….የቴዎድሮስ ልጅ የመሸሻ ሹሞች ሁሉ ሆነው መጡ። መሸሻ እንዴ
የምኒልክ አማች ነበረ። ሰዎቹ የመጡት የምኒልክ የመጀመሪያ ሚስታቸው ወይዘሮ አልጣሽ መሞታቸውን ለምኒልክ
ለመንገር ነበር።….ያቺ ምስኪን ከምኒልክ ያረገዘችው ሞተች። የሞተችውም በእቴጌይቱ ትእዛዝ መርዝ ተደርጐባት
ነው።….” ይላል። አልጣሽ ቴዎድሮስ የሞቱት በ1883 ዓ.ም በጥቅምት ወር ነው።
ለሩ “….ምኒልክ ጠጅ የምትቀዳላቸው አንዲት ወፈር ያለች የደስ ደስ ያላት ሴት ነበረች። ስሟም ደስላ
ነው።….” ይላል። የካቶሊኩ ሚሲዮናዊ አባ ጃሮሳቭ እ.ኤ.አ ሐምሌ 1 ቀን 1910 በጻፉት ደብዳቤ ልጅቱ የወሎ
ኦሮሞ ናት ይላሉ። ደስላ የሚለው ስም በኦሮምኛ ውስጥ መኖሩን ለማግኘት አልቻልኩም። ብዙውን ጊዜ ፈረንጅ
ፀሐፊዎች በአገራችን ስም አጠራር ላይ ስህተት ያደርጋሉ። እንደዚያው ሁሉ ር ደስታን ደስላ ብሎ እንደሆነ ወይም
ደግሞ ስሟ በእርግጥ ደስላ መሆኑን ለማረጋገጥ ሞክሬ ነበር። አልሆነልኝም።
ለሩ ከጻፈው እንመልከት “….አንድ ቀን ማታ አንዲት ገረድ በጆሮዋ ነይ ቀስ ብለሽ በጭለማው ውስጥ
እንሂድ። የይሁዳ አንበሳ ለተከበረ አልጋው አብቅቶሻል….” አለቻት ይላል። ደስታ መቃ የመሰለ አንገት ነበራት
ውብ የደስ ደስ ያላትና ብልህ ሴት ነበረች ምኒልክ በወዳጅነት ለብዙ ወራት ወደዋት ቆዩ። እያደር ግን ሆድዋ
እየገፋ ይታይ ጀመር። ነገሩንም ገልጣ ለንጉሡ ለነንገር ፈራች። በቤተ መንግሥቱ ያሉ ከምኒልክ ለምወለድ
የሚመኙ ሴቶች ሁሉ ቀኑባት።….አርግዛለች በማርገዙዋ ይሆናል ንጉሣችን ከእሷ የተጣበቁት….” እያሉም ያሟት
ጀመር። እንዳትጠጋቸው ያባርሯታል። ምኒልክ ወደ ሰሜን ዘምተው በነበረ ጊዜ በሌሉትበት ከቤተ መንግሥቱ
እንድትወጣና ዳግመኛም እንዳትመለስ ተነግሮአት ተባረረች።
ደስታ እያለቀሰች በእግርዋ ምኒልክ ወደሄዱበት ወደ ሰሜን አቅጣጫ ብቻዋን ጉዞ ጀመረች። ወርዋ ገብቶ
ነበርና የመውለጃ ቀንዋ ሲደርስ በጉዞዋ ላይ ልጅዋን ወለደች። የተወለደችው ልጅም የምኒልክን መልክ ይዛ
በመወለዷ ደስ አላት። ስሟንም ሸዋረጋ ብላ ሰየመቻት። ምኒልክንም ለማግኘት ተቸግራ ብዙ ዓመት ልጅዋን ይዛ

ስትንከራተት ቆየች። በየደረሰችበት ቦታ ሁሉ እንጀራ ጋጋሪነት እየተቀጠረች ልጅዋን እንዳይገድሉባት ሁሉን ነገር
በምስጢር ይዛ ኖረች። ልጅዋ ሸዋረጋ የሰባት ዓመት ልጅ ስትሆን እናቲቱ ደስታ በሐመም በ1889 ዓ.ም በነሐሴ
ወር ሞተች። ከመሞትዋ በፊት ግን ልጅዋን ጠርታ በሚስጥር “….የምቀበረው ከቤተ ክርስቲያኑ ውጭ ነው።
ምክንያቱም ለገንዘብ ብዬ እስላም ቤት ተቀጥሬ ስለነበር ነው። አሁን ክርስቲያን ነኝ ብልም የሚያምነኝ የለም። እኔ
ግን ክርስቲያን ነኝ። ልጄ አንቺም ድሃ ነሽና እስክታድጊ ድረስ ማንም የሚሰጥሽን ምግብ ብይ። ከአደግሽ በኋላ ግን
ይሄን ባንገትሽ ላይ በቆዳ ሰፍቼ ያሰርኩልሽን ወረቀት ለምታምኒያቸው ሰዎች አሳዪ። እሱም አባትሽ ማን መሆኑን
የሚነግር ወረቀት ነው።….” ብላት ሞተች።
ሸዋረጋ አሥር ዓመት ሙሉ በጠባይዋና በመልኩዋ በሁሉ ዘንድ ተወዳጅ ሆና አደገች። ውብ ጥርሶችዋና
ውብ ዓይኖቿን ይዛ ለአንዲት አሮጊት ግርድና ተቀጠረች። አሮጊቷ በበቆሎ ሲሄዱ ተከታይ በመሆን ሲወርዱም
በመደገፍ ታገልግል ጀመር። ወታደሮች ወደ ጦርነት በሚሄዱበት ጊዜ ግን የተቀጠረችበትን ቤት እየተወች
ከወታደሮቹ ጋር አብራ መዝመት ትወድ ነበር። በጉዞም ላይ ሠራዊቱ በሙሉ በአመልዋና በሳቂታነቷ ይወዳታል።
ለአቅመ ሄዋን ስትደርስም አንድ ወታደር አግብቷት ይዟት ወደ ሐረር ሄደ።
አንድ ቀን ከባልዋ ጋር ሲጨዋወቱ ባልዬው “አንገትሽ ላይ ያለው ድግምት የምንድን ነው?” ብሎ
ጠየቃት። እሷም የእናዋን ሚስጥርና አደራ ለመጠበቅ አልናገርም ብላ እምቢ አለች። ባልዬው መስተፋቅር የያዘች
መስሎት ጉዳዩን ለንስሐ አባታቸው ነግሮ እንዲጠይቁለት አደረገ። የንስሐ አባትዮውም ያንን ክታብ ፈትተው
ቢያዩት ጉዳዩ ሌላ ስለሆነባቸው ደነገጡ። ባልየውንም “ኑሮህን ለማሳደግ ከፈለግህ ይህቺን ልጅ ወደ ንጉሡ
ውሰዳት። የእሳቸው ነች አሉት።
ሸዋረጋ ከባልዋ ጋር አዲስ አበባ መጣች። ጉዳዩም ከእቴጌ ጣይቱ ዘንድ ደረሰ። ጣይቱም እንዳይዋት
ልጅቱ ምኒልክን በመምሰልዋና ጥርስና ከናፍርዋ ደግሞ እናቷን በመምሰሉ የዚያች የተባረረች ገረድ ልጅ መሆኗን
አወቁ። እንድትታጠብና ጥሩ ጥሩ ልብስም እንድለብስ አደረጓት። አንድ ቀን ጣይቱና ምኒልክ ሲጨዋወቱ ጣይቱ
“ያስታውሳሉ ወይ? ዱሮ ወደ ሰሜን በዘመቱ ጊዜ ያችን የወደዷትን ገረድ ትተው ሄደው ሲመለሱ እንዳጧት
ያስታውሳሉ?” ብለው ሚኒልክን ጠየቋቸው።
ምኒልክም “አስታውሳለሁ እንጂ” አሉና “ለምን ሄደች?” በለው ጣይቱን ጠየቁ። ጣይቱም ታሪኩን
ዘርዝረው ነገሩዋቸውና “….ሴት ልጅ በወለደች በሰባት ዓመትዋ ሞተች” አሏቸው። ምኒልክ አዘኑ። ጣይቱንም
ልጅቷን እንዲፈልጉ ነገሩዋቸው። ይሄኔ ጣይቱ ተነስተው ወጡ። ጥቂት ቆይተውም በብዙ ወጣት ሴቶች ታጅበው
ተመልሰው ለምን እሺ አትይኝም። ፈልጊ ያልኩሽን ፈልጊ” አሏቸው። ጣይቱም “ፈልጌማ አገኘሁሎት እኮ”
ብለው መለሱ።
ምኒልክ ጣይቱን ተከትለው የገቡትን ወጣቶች ሴቶች ያዩ ጀመር። ሴቶቹ ሁሉ ተመሳሳይ ልብስ
ለብሰዋል። ሁሙ በተርታ ቆመዋል። ምኒልክም ተነስተው እየተጠጉ ሲመለከቱ ያቺን ሸዋረጋን ከሠልፉ መሐል
ስበው አውጥተው ትኩር ብለው አዩዋትና ፈገግታዋ ሁሉ ልክ እንደ እናትዋ ነው” ብለው አዘኑ። ልጅ
በማግኘታቸውም ተደሰቱ። “እዚህ ተቀመጭ ለአንድ መኳንንት እድርሻለሁ” አሏት።በ1876 ዓ.ም ሸዋረጋ
ለወዳጃቸው ዓሊ ተዳሩ። ወዳጅ ዓሊም አልፈልግም ብለው ሸዋረጋን ሲፈቱ እቴጌ ጣይቱ ተናደዱ። ምኒልክ ግን
አልተናደዱም። በኋላም ወይዘሮ ሸዋረጋ ለወሎው ራስ ሚካኤል ተድረው በ1888 ዓ.ም ጥር 25 ቀን በወረሂመኑ
ተንታ ውስጥ ልጅ ኢያሱን ወለዱ።

ምኒልክ ወይዘሮ ጣይቱን ሲያገቡ ዕድሜያቸው 30 ዓመት ነበር። ለጣይቱ 5ኛ ባላቸው ናቸው። እቴጌ
ጣይቱ መሐን በመሆናቸው ከምኒልክ ልጅ አልወለዱም። አንድ ቀን ምኒልክ የልጅ ነገር አንስተው ከጣይቱ ጋር
ሲጫወቱ “እግዚአብሔር ለምን ልጅ አልሰጠንም ጣይቱ” በለው ቢሏቸው ጣይቱ ሲመልሱ “ለምን በዚህ ያዝናሉ
ሁልጊዜ የምናስብላቸው 14 ሚሊዮን ልጆች አሉን አይደለምን” አሏቸው። የዚያን ጊዜ የኢትዮጵያ ሕዝብ ብዛት
14 ሚሊዮን ነበር።
ምኒልክ ከወይዘሮ አብቺው ወይዘሮ ዘውዲቱን ወልደዋል። የወይዘሮ አብቺውን አባት ስም ላገኝ
አልቻልኩም።
ኸርበርት ስላየው ስለ ምኒልክ ሁኔታ ሲገልጥ “….ምኒልክን ልናገኝ ስገባ በወንበራችነው ላይ
እግሮቻቸውን አነባብረው ደገፍ ብለው ተቀምጠው ነበር። በእጃቸው ሐር መሐረብ ይዘዋል። በኋላ ግን ከኋላቸው
ለቆመው አሽከራቸው ሰጡት። ንፁሕና ብሩህ ሰማያዊ የሆነ እግር ሹራብ አድርገዋል። ያደረጉት ጫም አዲስ ሆኖ
የቴኒስ መጫወቻ ጫማ ነው። ጫማው ከአፍንጫቸው ቀና ያለና ማሠሪያ የሌለው ነው። በሐርና በወርቅ ዝምዝም
የተሠራ ልብስ ለብሰዋል። ሰፊ እጀታ ያለው ወገቡ ላይ በቁልፍ የተያያዘ ሸሚዝ ለብሰዋል። በወርቅ የተዘመዘመ
ጥቁር የሐር ካባ ደርበዋል። ራሳቸው ላይ ነጭ ጨርቅ አስረዋል። በግራ ጆሮአቸው ላይ የአልማዝ ፈርጥ ያለባት
ሎቲ አንጠልጥለዋል። የሎቲው መደብ ወርቅ ነው። ይህም ሎቲ የዝሆን ገዳይ ምልክት ነው።
“በግራ እጃቸው ትንሽ ጣት ላይ ወፍራም ቀለብት አለ። የቀለበቱ መደብ ጥቁር ሰማያዊ የሆነ የከበረ
ድንጋይ ሆኖ ከላዩ ላይ ሁለት የአልማዝ ፈርጥ አሉበት። እንዳሰብኩት ፊታቸው በሙሉ በፈንጣጣ የተበላሸ
አይደለም። ከአብዛኛው አበሻ እሳቸው ጠቆር ይላሉ። ግን እንደ ሌሎቹም ጥቁር አይደሉም። አፋቸው ጥቁር
ይሆንና ከንፈራቸው ትልልቅ ነው።
“ጥርሶቻቸው ግጥም ያሉ ነጫጮች ናቸው። ትንንሾቹ አይኖቻቸው ደስ ይላሉ። የዓይኖቻቸው ውስጥም
ከነጭነት ይልቅ ወደ ቢጫነት ያደላል። ግንባራቸው ጠባብ ነው። ትኩር ብለው ሲያዩዋቸው ደግና የተለያዩ ጠባዮች
ያሏቸው መሆናቸውን ፊታቸው ያስታውቃሉ። ጢምና ሪዛቸው የተጠጋጋ ቢሆንም ግራጫ ሆንዋል። አነጋገራቸው
እንደ ሌላው አበሻ ሁሉ ረጋ ያለ ነው። ሲናገሩም ምላስና ጥርሳቸው ይታያሉ። ሲያዳምጡ ደግሞ ራሳቸውን
መነቅነቅ ይወዳሉ። ሲጫወቱ እጃቸውን አይወራጩም። እንዳንዴ ብቻ ጣቶቻቸውን ያደራርባሉ። ሁሉንም መናገር
አልችልም። በጠቅላላው ደስ የሚሉና ጨዋ ናቸው።
“…..አንድ ጊዜ ከካፒቴን ሀሪንግተን ጋር ለመነጋገር እኛን አወጡን። በዚያን ጊዜ ያልተሰበ ነገር
ታየባቸው። ፊታቸው ልውጥ ውጥ አለ። ፈገግታቸው ሁሉ ሞተ። ዓይናቸው ተከፈተና የጎሪጥ ያዩ ጀመር። ፍፁም
የተለዩ ሆኑ። ድንገት ሰምተው የተቆጡበት ምክንያት በኋላ እንደሰማሁት በእንግሊዝ ሶማሌና በኢትዮጵያ ወሰን ላይ
የተተከለውን የኢትዮጵያን ባንዲራ አንድ አገር ጐብኚ እንግሊዛዊ ስላነሳው ነው አሉ።
“….ሁልጊዜ ፈገግተኛ ናቸው። የመወደድ ጣባይ አላቸው። ይህም ቢሆን ሲስቁ የሰሟቸው ወይም
ያዩዋቸው ሰዎች በጣም ጥቂት ናቸው።….ብዙ አልተማሩም። እንዲያውም በኛ አስተሳሰብ ፈጽመው የተማሩ
አይደሉም። ሌሎቹ አበሾችም ቢሆኑ ከማንበብና ከመጻፍ የበለጠ አይማሩምና።
“….ምኒልክን የሚጠሉዋቸው አሉ። በኔ አጠራር የወጣት ፓርቲ ያልኳቸው ምኒልክን ያማሉ። እነዚህ
ወጣቶች ምኒልክን የሚጠሉዋቸው እሥር ቤት ገብተው የወጡ ናቸው።….ስለ ምኒልክ ብዙ ወሬዎች ሰምቻለሁ።
አንድ ጊዜ ምኒልክ አንዱን ፈረንሣዊ ወፍጮ እንዲያመጣላቸው ጠየቁት። ሰውየውም ዋጋው 20.000 ብር ነውና

ይከፈለኝ እንደሆነ ነው አላቸው። እሺ ብለውት ወፍጮው መጣ ምኒልክ ሰምተው ነበርና ያ ፈረንሣዊ አጭበብሮ
20.000 ብር እንደጠየቃቸው ገብቷቸዋል። ምኒልክ አጭበርባሪ አይወዱም ነበርና ያ ፈረንሣዊ ወፍጮውን በመጥፎ
ቦታ እንዲተከል አዘዙት። ቦታው ለሥራ በጣም አስቸጋሪ ነበር። ፈረንሣዊው በዚያ ቦታ ለመትከል ገንዘቡ ይከፈለኝ
አላቸው። ምኒልክም ወፍጮው 3000 ብር እንደሆነ አውቄአለሁ። 20.000 ብር ነው ብለህ ልታታልለኝ ፈልገሃልና
ዋጋ ከፈለግህ ትከል። ባትተክል ሁሉም እንዳይቀርብህ አሉት። ፈረንሣዩም ወፍጮውን ለመትከል 10.000 ብር
ያህል ያስፈልጋልና እንዴት አድርጌ እተክላለሁ? ቢላቸው ጥሩ ሰው አይደለህምና እንደምትተክል ትከል አሉት።
“ከዚህ በኋላ ያ ፈረንሣዊ ራስ መኰንን ዘንድ ሄዶ ገንዘብ ለምኖ 5.000 ብር አበደሩት። ምኒልክ ይህን
ሲሰሙ ቤቱን ክበብልኝ ብለው በወታደር አዲስ አበባ ውስጥ ያለው ቤቱ ተከበበ። ፈረንሣዊው ለፈረንሣይ
ሚኒስትር ለሙሴ ላጋርድ የአንድ ፈረንሣዊ ውርደት ፈረንሣይ ውርደት ነው ብሎ አመለከተ። ሚኒስትሩም የነጋዴ
ጉዳይ አላስቸገረኝም እነነ ወጥሮ የያዘኝ የፖለቲካ ጉዳይ ነው አለው። ከዚህ በኋላ እንደገና 5.000 ብር ከጓደኞቹ
ተበድሮ

ወፍጮውን ተከለ። ምኒልክም የወፍጮውን ሥራ ማለቅ ካዩ በኋላ ለወደፊቱ እንዳትዋሽ መሣሪያ

ትሆንሃለችና ይቺን 2.000 ብር ውሰድ ብለው ለዚያ ሁሉ ከሣራው 2.000 ብር ብቻ ሰጡት።
“አንድ ጊዜ ደግሞ አንድ የሩሲያ ሰው መጥቶ ምኒልክ የኤሮጳን ጥበብ ይወዳሉ ሲሉ ስለሰማ ሰዎች
ሰበሰበና የኤሮጳን መዝሙር አስተማራቸው። ሽልማትና ምስጋና ለመቀበልም አፍተር ዘ ቦል የሚለውን መዝሙር
ምኒልክ ፊት አዘመረላቸው። ምኒልክም እኔ የምፈልገው ሌላ ጥበብ ነው እንጂ ዘፋኝማ ከአገሬ ሞልቷል ብለው
ቤሳ ሳይስጡት ካገር አባረሩት።
“….ትንባሆ አይወዱም። ትንባሆ የሚያጨስ ምላስና ከንፈሩ ይቆረጥ የሚል የአጤ ዮሐንስ አዋጅ ነበር።
ምኒልክ ግን የሰውን መብት ላለመንካት አዋጁን ሻሩት። እንዲያውም ልቅመሰው ብለው እያጨሱ ከሞከሩት በኋላ
ስላመማቸው ተዉት። እሳቸው አያጨሱ እንጂ የሚያጨሱ ሰዎችን አይቃወሙም። አንድ ጊዜ እንግሊዛዊ
ሲያነጋግሩት አይዞህ ትንባሆህን አጭስ ብለው እንደቀፈቀዱለት አውቃለሁ።
“ብዙ ባይባሉም ጠጅና ጥሬ ሥጋ ይወዳሉ።….የቀን እንቅልፍ አለባቸው። ይህም ቀን የሚተኙት ሌሊት
አምሽቶ ለመሥራት ያመቻቸዋል። ወሬን ሁሉ ከሊቃውንት እና ላንድ ነገር አዋቂ ከሆኑ ሰዎች ጋር ነው ማውራት
የሚወዱት። ብዙ ሰላዮች አሏቸው። እሳቸውም ቢሆኑ ልዩ የማስታወስ ችሎታ ያላቸው ናቸው።….” ብሏል
ኸርበርት።
ስለ ምኒልክ ሥራ ወዳድነትና ታታሪነትም ብዙ ስዎች ጽፈውላቸዋል። ሌሩ እንደጻፈው “….የመጀመሪያ
የእንፋሎት መኪና አዲስ አበባ እንደገባ ምኒልክ 15 ቀናት ሙሉ ከእንፋሎቱ መኪና ጋር ሲሠሩ ከርመዋል።
ከዚህም ጊዜ በኋላ ምኒልክ በኩራት መኪናውን ለመኳንንቶቻቸው አስተዋወቁ።….” ሲል ጽፎአል።
የመጀመሪያ የብር (የገንዘብ) መሥሪያው መኪና አዲስ አበባ እንደገባ ዶክተር መረብ ሲጽፍ “….ምኒልክ
መኪናውን ሲያዩና ሲመረምሩ ብዙ ሰዓት ያሳልፋሉ። እንዴትም እንደሚሠራ ያያሉ።
….ዓለም ምኒልክን ያህል ታላቅ እንጅነር ማጣቷንም እመሰክራለሁ።….” ታላቅ እንጅነር ማጣቷንም
እመሰክራለሁ ማለቱ ንጉሥ ስለሆኑ ቁልቁል ወርደው እንጀነር ሊሆኑ አይችሉም ማለቱ ነው።

ኢጣሊያዊው

ደ.

ካስትሮ

ደግሞ

“….በዓለም

ላይ

ያሉ

ትልቅ

ተራማጅ

(ፕሬግሬሲቭ)

ሰው

ናቸው።….ከሰማይ ፕላን ወርዶ ከመሬት ጨረቃ ድረስ የሚያደርስ የመገናኛ ፕላን ነው ቢሏቸው ንጉሡ የሚቻል
ከሆነ እንሥራው የሚሉ ናቸው።….” ብሏል።
መረብ እንደጻፉት ደግሞ “….የፈረንሣዩ ፕሬዝዳንት ግሬቪ አንድ አሮጌ መድፍና አንዲት የሙዚቃ ሣጥን
ስጦታ ላኩላቸው። ምኒልክም መከፋታቸውን ሳያውቁ ደስ ያላቸው መስለው የተላከውን ሚኒስትር “ፕሬዝዳንቱን
አመስግንልኝ አያቶች ለልጆቻቸው አሻንጉሊት እንደሚልኩ ሁሉ የእናንተም ፕሬዝዳንት አላላክ እደሱ መሰለኝ። ና
ወጣ ብለህ እንይ” ብለው ሚኒስትሩን ከደጅ አወጡትና በጣም ዘመናዊ የሆኑ መድፎቻቸውንና ጠመንጃቸውን
ለሚኒስትሩ እያሳዩ “ይኸውልህ የኔ መጫወቻ አሻንጉሊቶች እነኚህ ናቸው” አሉት።….” ብለዋል።
ኬለር ደግሞ “….በ1877 (እ.ኤ.አ) በኤደን የሚኖረው ወዳጃቸው ነጋዴ ጠቢባን እንደሚያመጣላቸው
ወደ ስዊስ ላሉት።፡ በ1878 ዓ.ም ሶስት የስዊስ ቴክኒሽያኖች አዲስ አበባ ገቡ። አንዱ ብረት ሠራተኛ የሆነው
አፔንዚለር ነው። አንዱ ደግሞ በእንጨት አናጢነት ሥራ እስፔሺያሊስት የሆነው ዚመርማን ሲሆን ሶስተኛው
ከዙሪክ ፖሊቴክኒክ ትምህርት ቤት የተመረቀው ኢልግ ነው።
“….ኢልግም እንዲህ ሲል አጫወተኝ።….ከንጉሡ ጋር ለመተዋወቅ ንጉሡ ዘንድ ገባን። ንጉሡም
መሐንዲሶች መሆናችንን ሰምተው ነበርና በደስታ ከተቀበሉን በኋላ አዛዣቸውን ጠርተው ለነዚህ ሰዎች አንድ
የሚያድሩበት ክፍል ስጥልኝ። ከዚያም ቆዳና ወስፌ ሁሉ ስጣቸው። እናንተም እንግዲህ ለጧት ሁለት ጫማ
ሰፍታችሁ እንድታመጡልኝ አሉን። እኛም ከዚያ ከተሰጠን ክፍል ሆነን የማናውቀውን የጫማ መስፋት ሥራ
እናጠና ጀመር። ያንዳችንን ጫማ ስፌቱን ቀዳደን በዚያ ልክ ቆዳ ስንቆርጥ አደርን።
“ጧት ምኒልክ አስጠሩን። የታለ የሰፋችሁት ጫማ አሉን። እኛም የኛ ሙያ ታላላቅ መንገዶችንና የባቡር
ሐዲዶችን መሥራት ነው እንጂ ይሄን ትንንሽ ነገር አናውቅበትም አልናቸው። ምኒልክም “ራስህ የምትሄድበትን
ጫማ መሥራት ያልቻልክ የኢትዮጵያን ሕዝብ የሚሄድበትን መንገድ መሥራት እንዴት ትችላለህ ?” አሉንና
ጠመንጃ መሥራትስ ትችላላችሁ? አሉን።
“እኔም እንዴ ምን ማለትዎ ነው? ጠመንጃ እኮ የሚሠራው በፋብሪካ ነው። ፋብሪካው ደግሞ በብዙ
ገንዘብ ተገዝቶ የሚመጣ ነው አልኳቸው። ምኒልክም ይሄን ማወቅህም ደህና ነው።….አሉኝ ብሎ አጫውቶኛል።
ከዚህ በኋላ ኢልግን ሲያስቀሩ ሌሎቹን መልሰ ያልሰጡዋቸውንና ያልተከራከሩዋቸውን አትጠቅሙኝም ብለው ወደ
አገራቸው መለሷቸው።….” ብሏል።
ከንት ግሊከን ስለ ምኒልክ ሰውነት ሲጽፍ “….በርዝማኔ ከጫማጨው ሌላ 6 ጫማ ይሆናሉ። ጠንካራ
አካል አላቸው። ቆዳቸው ጥቁር ነው። አጠር ያለ ጢምና ሪዝ አላቸው። ፊታቸው ከባድ ነው።….አስተያየታቸው
የጨዋ አስተያየት ነ። ፈገግታቸው ማራኪ ነው። ፈገግ ሲሉም ውብ ጥርሶቻቸው ይታያሉ። አዘውትረውም
ግንባራቸው ላይ ከምትታሠረው ነጭ ሐር ሻሽ ሌላ ሰፊ ጥቁር ባርኔጣ ያደርጋሉ። ነጭ የሀገር ልብስ ይለብቡና በላዩ
ላይ በወርቅ ክር የተዘመዘመ ጥቁር ካባ ይደርባሉ።….” ካለ በኋላ “….ሁልጊዜ በ፫ ሰዓት (በኛ ፱) ሰዓት ሌሊት
ከመኝታቸው ተነስተው ወደ ፀሎት ቤት ይሄዳሉ። በ6 (በኛ ፲፪) ሰዓት ወይም ቀደም ብለው ከየፀሐፊዎቹ
የሚቀርቡላቸውን ሪፖርት ይሰማሉ። በሚቀጥሉት ሦስት ሰዓታት የደብዳቤዎች መልስ ለመስጠትና የፍርድ ይግባኝ
ማመልከቻ ሲመለከቱ ይቆያሉ። ቀኑን ሙሉ በሥራ ተጠምደው ይውላሉ። ምንም ትንሽ ጉዳይ ቢሆን አገረ
ገዥዎቻችን ስለ አስተዳደር በመምከርና በመቆጣጠር ይውላሉ። መንግሥታቸው እንዳይጠላባቸውና ተወዳጅ
እንዲሆንላቸው ይጥራሉ። በማንኛውም ሰዓት የሕዝብ አቤቱታ መስማት ይወዳሉ።” ብሏል።

እ.ኤ.አ ኅዳር 13 ቀን 1876 ዓ.ም ልቼ ከተማ ሆኖ አንቴኖሪ የጻፈው ደብዳቤ እስፒዲሲዮን ኢታሊያና
በሚባል መጽሐፍ ውስጥ ታትሟል። በዚያ ደብዳቤ ላይ አንቴኖሪ ስለ ምኒልክ ሁኔታ ሲገልጽ “….ዕድሜያቸው
32 ዓመት ይሆናል። የጢማቸውም ሁኔታ የራሳቸው ጠጉር ጥቁር ነው። ፊታቸው የደስ ደስ ያለውና ልዩ ጠባይ
የሚታይበት ነው። አልጋ ላይ ተቀምጠው ነበር። ራሳቸውና እግራቸው በምንም ያልተሸነፈ ባዶውን ነበር። ነጭ ሱሪ
ታጥቀው በላዩ ላይ ቀይ ጥለት ያለው ሸማ ለብሰዋል።….ከትከሻቸው ላይ ልብሳቸው በመርፌ ቁልፍ
ተይዟል።….በጣም ጥሩ ሰው ናቸው። ለጦር መሣሪያ ያላቸው ፍቅር የተለየ ነው።….ጨዋ ናቸው።….” ብሏል።
በዚያው መጽሐፍ ቺያሪኒ የጻፈውም ታትሟል። ቺያሪኒ “….ጨዋና የጦር መሣሪያ የሚወዱ ሰው
ናአቸው። ንጉሡ ሲናገሩ ረጋ ብለውና አስበው ነው። ሲያዳምጡም በፀጥታ ነው። ጥሩ ወታደር በመሆናቸው የጦር
መሣሪያ መያዝ ይወዳሉ።….ቁመታቸው መካከለኛ ሆና ጡንቻቸው ያፈረጠመ ነው። ፊታቸው በፈንጣጣ ምክንያት
ተጉረብርቧል። ግንባራቸው ሰፊ ነው። እንደ አፋቸው ሁሉ ደስ የሚሉ ጨዋ ዓይኖች አሏቸው።….አፍንጫቸው
ትክክለኛ ሲሆን አገጫቸው ግን ትልቅ ነው።….ጥርሳቸው ትክክል ሆኖ የወጣና ነጭ ነው።…..” በማለት ጽፎአል።

ሕመምና ሞት
ምንልክ የሞቱት መድኃኒት ተደርጎባቸው ነው የሚል ወሬ አለ። ታሪኩ እንዲህ ነው። በ1901 ዓ.ም
በጀርመን ለጋሲዮን በኩል ፓራላይዝ (ሽባ) ሆነው የታመሙትን ምኒልክን ለማከም ዶክተር እስቴንኩለር መጥቶ
ነበር። ይህ ሐኪም ንጉሡንም መኳንንቱንም በኤሌክትሪክ ሙቀት ያክም ነበር። ከዶክተር እስቴንኩለር ሌላ ደግሞ
ንጉሡን እንዲያማክር ተብሎ ዶክተር ዚንትግራፍ የጀርመን ኮንስለር ሆኖ ተሹሞ መጣ። ዚንትግራፍ የመጣው
የዓመት ደሞዙ 12.000 ብር ሆኖ ካገሩ መምጫ 1500 ብር ተከፍሎት ነው። ለዕቃ መግዣም ሁለት ሺህ ብር
ከምኒልክ ተሰጥቶት ነበር።
እነዚህ ሁለት ጀርመናውያን ከበጅሮንድ ሙሉጌታና ከአዛዥ መታፈሪያ ጋር ተጣሉ። የምኒልክ ሕመም
አልሻል እያለ ቢሄድ “….ንጉሡ የታመሙትና ማዳንም ያልተቻለበት መርዝ በልተው ነው። ያበሏቸውም
በጅሮድንድ ሙሉጌታና አዛዥ መታፈሪያ ናቸው።….ብለው በአንድነት ተናገሩ። ይህን ዜና ድሬዳዋ የነበረው
አላዛሪስት ሚሲዮን በነበረው ጋዜጣ ላይ በፈረንሣይኛና በአማርኛ ቋንቋዎች አትሞ አወጣው።
ምኒልክ የታመሙት መርዝ በልተው ነው የተባለው ጉዳይ ከባድ ክርክርና ውዝግብ ያስነሳ ነው። ውዝግቡ
በአገር ውስጥ ብቻ ሣይኆን በውጭ አገር ጭምር ነበር። ይህን በኋላ እንመለስበታለን።
ምኒልክ በ1900 ዓ.ም ግንቦት 10 ቀን እንጦጦ ላይ ከኢጣሊያኖች ጋር በዚያን ጊዜ የኢጣሊያ ሱማሌ
(ሞቃዲሾ) ይባል የነበረውንና የኢትዮጵያን ወሰን ስምምነት ከፈረሙ በኋላ የደም ብዛት መታቸውና የቀኝ ጐናቸው
ፓራላይዝ (ሽባ) ሆነ። በወሰኑ ጉዳይ ብዙ ክርክር ስለነበር በዚያ ምክንያት የደም ብዛት መታቸው ይባላል።
ይህም ብቻ ሣይሆን ምኒልክ የልብ ሕመም ነበረባቸው። ይህንንም የልብ ሕመም እንዳለባቸው ያወቀው
ቪታሊን የተባለው ሐኪም በ1900 ዓ.ም ባደረገላቸው ምርመራ ነበር። ቪታሊን የልብ ሕመም እንዳለባቸው ካወቀ
በኋላ ሕመሙ በቅርብ ጊዜ አደጋ የሚያደርስ መሆኑን ተናገረ። ምኒልክ ግን ሕመሙ እየጠናባቸው ሄደ።
በ1900 ዓ.ም ግንቦት ወር የመታቸው የደም ብዛት በተደረገላቸው ሕክምና በሰኔ ወር ሻል ቢላቸውም
እንደወትሮው መናገር ግን ያስቸግራቸው ነበር። እግራቸውም ቢሆን እንደተለመደው አይራመድላቸውም ነበር።
ለምሳሌ ሰኔ 20 ቀን ብሪስን የተቀበሉበት ጊዜ የሚራመዱት በከዘራ እየተደገፉ ነበር። ይህም ቢሆን ምኒልክ

ሕመማቸውን ሕዝብ ሳያውቅባቸው የተለመደ ሥራቸውን ይሠሩ ነበር። ለምሳሌ በዚያው ዘመን በሐምሌ ወር
አዲሱን ማተሚያ ቤት መርቀው ከፈቱ። ሐምሌ 6 ቀን ችሎት ላይ ውለው በስምንት ሰዎች ላይ የሞት ፍርድ
ፈረዱ።
በዚያው ዘመን ነሐሴ ሁለት ቀን የፖሊስ ኃይል በኢትዮጵያ እንዲቋቋም ፈረንሳይ ለጋሲዮን ከሚሠሩ
ፈረንሣዮች ጋር ተነጋገሩ። በፖስታ ቤት ሰገነትና በገበያው መሐል የተሰቀሉትን ሁለት ሰዓቶች ነሐሴ 9 ቀን
እየተዘዋወሩ ጐበኙ። ነሐሴ 12 ቀን ደግሞ የልደት በዓላቸው በሚከበርበት ጊዜ በበዓሉ አከባበር ላይ ፍፁም ጤነኛ
መስለው ይታዩ ነበር። የምኒልክን መታመም የሚያውቀው በኢትዮጵያ የፈረንሣዩ ሚኒስትር ብሪስ የውጭ ጋዜጦችን
ወደ ግቢ ከመላክ አቋርጦ ነበርና ነሐሴ 18 ቀን ብሪስን ጠርተው ለምን ጋዜጦችን እንዳቋረጠባቸው ጠይቀው
እንዲልክ አዘዙት። ይህ ሁሉ ሆኖ ጤነኛ እየመሰሉ ቢታዩም ነሐሴ 21 ቀን ወገባቸው በጠቅላላው ፓራላይዝ ሆነ።
ሐኪማቸው ሁኔታውን ሲገልጽ “….በነሐሴ ወር አመማቸው ከከተማው መድኃኒት መሸጫ ሱቅ (ፋርማሲ)
አትሮፓይን ወስጄ እንዲጠቀሙበት አደረግሁት። በ1907 ዓ.ም 84 ኪሎ ግራም ይመዝኑ የነበሩት ምኒልክ በሰኔ
ወር በ1908 78 ኪሎ ግራም ሆኑ። አሁን በነሐሴ ወር ደግሞ ክብደታቸው 71 ኪሎ ግራ ወረደ።….” ብሏል።
ብሪስ ደግሞ ነሐሴ 28 ቀን 1908 ዓ.ም (በኛ ነሐሴ 22 ቀን 1900 ዓ.ም) ለወዳጁ ለፒካን ከአዲስ አበባ
በጻፈለት ደብዳቤ ላይ “….ነሐሴ 26 ቀን የደም ብዛታቸው ተነሳና ጣላቸው። ይህ በሆነበት ጊዜ ባጠገባቸው
በጅሮንድ ሙሉጌታ ነበሩ። በጅሮንድ ሙሉጌታም ደንግጠው ምኒልክን በክንዳቸው ተሸክመው መኝታ ቤት
ወስደው አስተኙዋቸው።….” በማለት ገልጾታል።
በዚያው ዘመን በነሐሴ ወር ከፈረንሣይ መንግሥት ተልኮ ምኒልክን ለማከም አዲስ አበባ የገባው
ፈረንሣዊው ሐኪም ዶክተር ኸርማይነር ምኒልክን ማከም እንደጀመረ የሰማውን ሲገልጽ “….አንዲት ዓይኗ
የጠፋባት ድመት ከወገቧ በታች የተሽመደመደች ጭራዋ የተቆረጠ አንገቷ ላይ ድግምት ተጥፎ የታሰረባት ምኒልክ
ዙፋን ሥር በሚስጥር ተቀምጣ ተገኘች እያሉ ያወራሉ።….” ብሏል። መረብም “….አቡነ ማቴዎስንም እንዲሁ
አድርገው ነው የገደሏቸው….” ይላሉ።
ምኒልክን ለማከም ብዙ ሐኪሞች ከያገሩ መጡ። ከሶሪያ ሙሣ አሊ ቤይ ከቱርክ ፖውል መረብ
ከፈረንሣይ ኸርማይነርና ዶክተር ዌክማን ከጀርመን እስቴንኬለር የግል ሐኪማቸው ቪታሊን እነኚህ ሁሉ የምኒልክን
ሕመም ያጠኑ ጀመር።
ብሪስ እ.ኤ.አ ኦክቶበር 4 ቀን 1908 ዓ.ም (በኛ መስከረም 24 ቀን 1900) ላገሩ ለፈረንሣይ ውጭ ጉዳይ
ሚኒስቴር

በጻፈው

ደብዳቤ

“….ንጉሡ

አሁን

ተሽሏቸዋል።

ግን

ለመደገፊያ

ከዘራ

እየያዙ

ነው

የሚሄዱት።….ሐኪሞቻቸው ከባድ በሆነ የመንግሥት ሥራ ላይ እንዳይካፈሉ ከልክለዋቸዋል። ምክንያቱም
ጤንነታቸው ስላልተረጋገጠ ነው….” ሲል ጽፏል።
ቪታሊንም “….ምኒልክ ለሐኪሞቻቸው ጥሩ በሽተኛ አይደሉም። አስቸጋሪ ሰው ናቸው። ጤናቸው
በሚታወክበት ጊዜ የሐኪሞቹን ትእዛዝ አክብረው ሐኪሞቹ እንዳሉዋቸው ያደርጋሉ። ሻል ሲላአቸው ግን
ሐኪሞቹንና የሐኪሞቹን ትእዛዝ ይንቁና እንደፈለጉ ሆነው ከባድ ሥራ መሥራት ይጀምራሉ።….” ብሏል።
በደም ብዛቱ ምክንያት ምኒልክ አቋማቸውን ስተው ስለወደቁ በቤተ መንግሥቱና በሌሎችም ዘንድ
ምኒልክን ሰይጣን ጣላቸው ተብሎ ታመነ። ይህንንም ሰይጣን ለማስለቀቅ ጠበል ነው እንጂ ሐኪም አያድንም

ተብሎ በ1901 ዓ.ም በሕዳር ወር ደብረ ሊባኖስ ሄደው ጠበል እንዲጠመቁ ተወሰነ፡ በውሳኔውም መሠረት ህዳር
18 ቀን ወደ ደብረ ሊባኖስ ተወሰዱ።
ወደ ደብረ ሊባኖስ የመሄዳቸውን ጉዞ ብሪስ ለፈረንሣይ ውጭ ጉዳይ ሚኒስቴር ከአዲስ አበባ በጻፈው
ደብዳቤ “….እንጦጦ ላይ አራት ቀን ካደሩ በኋላ ንጉሡ ወደ ገዳሙ ጉዞ ጀመሩ። አብረዋቸው ራስ ወልደ
ጊዮርጊስና ሌሎችም መኳንንቶች አሉ። በጠቅላላው ያጀቡዋቸው ሰዎች 8000 ያህል ሰዎች ሲሆኑ ለጓዝ መጫኛና
ለቀለብ የሚጓዘው እንስሳ ደግሞ 30.000 ይሆናል። ፊታውራሪ ሀብተ ጊዮርጊስ አገሪቱን እንዲመሩ አዲስ አበባ
ቀርተዋል። ሚኒስትሮችና መኳንንት ሁሉ አዝነዋል። ሕዝቡም በምኒልክ መታመም ተክዟል። ሐኪማቸው ዶክተር
ኸርማይነር ለጥበቃ አብሯቸው ሄዷል። ኸርማይነር በላከው ሪፖርትም በጉዞው ላይ የምኒልክ ጤንነት ጥሩ ነበር
ብሏል፡….” በማለት ዜናውን አስተላልፏል። በኢትዮጵያ ታሪክ ለመጀመሪያ ጊዜም የሬውተር ጋዜጠኛ ንጉሡን
ተከትሎ ወደ ደብረ ሊባኖስ ሄደ።
ብላታ መርስዔ ኅዘን ወልደ ቂርቆስ በልጅነታቸው ያዩትን የሚከተለውን ጽፈዋል። “….እግራቸውን
ስለታመሙ ወደ ደብረ ሊባኖስ ሔደው ጠበል ቢጠመቁም ይሻላል ተብሎ ተመከረና በኅዳር 1እን 1901 ዓ.ም
ከአዲአ አበባ ተነሱ። ለመጓዣ የተሰናዳው አንድ ሲትሮይን መኪና ነበር። ይኸውም ከፈረንሣይ አገር….. የመጣው
አውቶሞቢል ነው። ሾፌሩ መኪናውን ለመፈተሽ እስከ እንጦጦ ድረስ እየነዳ አውጥቶ ነበረና በዚያ ጊዜ ዕራሴ
መኪናውን አይቼዋለሁ። የራዲያተሩ ውሃ ቶሎ ቶሎ እየፈላ አስቸግሮ ነበር። እንጦጦ ላይ ከመንደሩ ውሃ
እየተወሰደ ሲጨመርበት ያየሁትም ትዝ ይለኛል።
“ከዚህ በኋላ መኪናው ለጃንሆይ ጉዞ የማያመች መሆኑ ስለተገመተ ወደ አዲስ አበባ ተመልሶ ሌላ ዘዴ
ይፈለግ ጀመር። የተገኘው ዘዴ በባለ አጐበር ጋሪ እንዲጓዙ ማድረግ ነው። ባለአጐበሩ ጋሪ ለሰው መቀመጫ ወይም
ለመኝታ እንዲስማማ ሆኖ በአናጢዎች ተዘጋጀ። እርሱም በሁለት ምስንጅር በቅሎዎች ተጭኖ ሊጓዙበት በሚችል
ዓይነት ሆኖ ተሠራ። ከዚህ በኋላ ለጃንሆይ በውስጡ ተኝተው ተጓዙበት። ድካም እንዳይሰማቸው በቅርቡ ሠፈር
እንዲደረግ ተወሰነ።
“ስለዚህም በመጀመሪያ ቀን አዲስ አበባ ቤተ መንግሥታቸው ተነስተው እንጦጦ ተራራ ሥር አደሩ። ይህ
ቦታ ዛሬ ቁስቋም የተተከለችበት ቁልልታ ነው። በሁለተኛው ቀን ከዚያ ተነስተው እንጦጦ ማርያም አደሩ።
በሶስተኛው ቀን ከእንጦጦ ተነስተው ሱሉልታ እዘብጡ ላይ በባላባቱ በዋቆ ቱፋ ቤት አጠገብ ሠፈሩ። በዚህ እኳኋን
እየተጓዙ ከአሥር ቀን በኋላ ደብረ ሊባኖስ ደረሱ።….”
እውነተኛው የምኒልክ በሽታ ፓራላይዝ ነው። እቴጌይቱና ጳጳሱ ሐኪም እንዳይነካቸውና በጠበል ብቻ
ይድናሉ እያሉ በቀዝቃዛ ውሃ ስለሚነክሯቸው የምኒልክ ሕመም እየባሰ ሄደ። በተለይም ከአዲስ አበባ ደብረ ሊባኖስ
ድረስ ባለው መንገድ ጉዞው ራሱ በተጨማሪ በሽታ ሆነባቸው። ደብረ ሊባኖስ ወርደው ሶስት ወር ያህል ጠበል
ሲጠመቁ አብሯቸው የነበረው ሐኪማቸው ኸርማይነር ያ ቀዝቃዛ ውሃ እንደማያድናቸው ቢያውቅም ፈርቶ ዝም
አለ።
በዚያው ዘመን ከጠበሉ ቦታ ደርሶ የነበረው ፈረንሣዊው ተጓዥ ሬሞንድ ሲጽፍ “….አንድ ቀን ጧት
ንጉሡ ሊነከሩ ሄዱ። ሲጠመቁም ግርዶሽ ተጋርዶ ወደ ግርዶሹ መጥፎ መንፈስ እንዳይጠጋ ዙሪያውን መስቀል
ተይዞላቸው ተጠመቁ። ጊዜው ጧት ነው። ውሃው ደግሞ እንደ በረዶ የቀዘቀዘ ነው። ምኒልክ ተጠምቀው ሲወጡ
ፈርንሣዊውን ሐኪም ጠሩትና ‘እነዚህ ሰዎች ሊገድሉኝ ነው። ወደ ውሃው ዳግመኛ እንዳያስገቡኝም እባክህ
አድነኝ። እስከ ሁለት ቀን ከእነኚህ ሰዎች እጅ ካላወጣኸኝ የማደርገውን እኔ አውቃለሁ’ አሉት። ሐኪሙ

ኸርማይነርም በዚያ ቀዝቃዛ ውሃ ከመንከር እንዲተዉዋቸው ተማፀነ። ግን እሺ አላሉትም።….” ብሏል። ይህን ነገር
ካስትሮም ጽፎታል።
ምኒልክ ከጠበሉ ቦታ በደብረ ሊባኖስ እስከ ጥር ወር መጨረሻ ድረስ ቆይተው የካቲት 5 ቀን አዲስ አበባ
ገቡ። ከደብረ ሊባኖስ ሲመለሱም እንጦጦ ድረስ በመኪና መጥተው ከእንጦጦ በኋላ ሰው ይየኝ

ብለው በበቅሎ

ሆነው አዲስ አበባ ገቡ። በመንገድ ላይ የሚያያቸው ሕዝብም እልል እያለና እያለቀሰ ተቀበላቸው። ለቅሶው
“….ልጅ ከእናቱ ሲለይ እንደሚያለቅሰው ነበር።….በመንገዱ ሁሉ የምኒልክና የጣይቱ ፎቶግራፍ በአበባ እየተከበበ
ተደርጐበታል። አዲስ አበባ ሲገቡም 19 ጊዜ መድፍ ተተኮሰ።….” በማለት አለቃ ክንፉ ጽፈዋል። አዲስ አበባ
ውስጥ የነበረውም በሶዳሪ እ.ኤ.አ የካቲት 23 ቀን 1909 ዓ.ም ለንደርን ላለው ግሬይ በጻፈለት ደብዳቤ ላይ
“….ምኒልክ የካቲት 13 ቀን (እ.ኤ.አ) ከጠበሉ ሥፍራ ተመልሰው ጭር ካለቸው ከአዲስ አበባ ከተማቸው ገቡ።
ምኒልክ ከቀኝ ጐናቸው ከወገባቸው በታች ፈጽመው ፓራላይዝ ሆነዋል። የሚጓዙትም ተሽከርካሪ እግር ባለው
ወንበር ላይ ሆነው ነው። አእምሮአቸው ደህና ነው። ምግብም ይበላሉ።….በሕዝብ በዓል ላይ ለመገኘት እየፈለጉ
ይገኛሉ። የካቲት 20 ቀን የጀርመኑ ሚኒስትር ሸለር እስቴይን ዋርትሰን ተቀብለው አነጋገሩ….” ብሏል።
በአዲስ አበባ ተቀማጭ የሆነውን የጀርመኑን ጉዳይ ፈጻሚ ሚኒስትር ያነጋገሩት የጀርመኑ ንጉሠ ነገሥት
ሐኪም እንዲልኩላቸው መጠየቃቸው ሳይሆን አይቀርም። ወይም ደግሞ “….አንድ የተማረ ሰው እንፈልጋለን።
በምክር እንዲረዳን። ዶክተር ዚንትግራፍ ከኛ ዘንድ በነበረበት ጊዜ እንዳስደሰተን ሁሉ አሁንም እሱው ወደኛ
እንዲዛወር ፈቃድዎን እንጠይቃለን።….” በማለት ለጀርመኑ ንጉሠ ነገሥት የጻፉትን ደብዳቤ ለመስጠት
አስተርተውም ይሆናል።
ተቀማጭነቱ አዲስ አበባ የሆነው የኢጣሊያኑ ሚኒስትር ኮሊ ለኢጣሊያ የውጭ ጉዳይ ሚኒስቴር
ባስተላለፈው ሪፖርት “….ምኒልክ በመሀሉ እየተገኙ ያስለመዱት የአዲስ አበባ ሕዝብ በምኒልክ መጥፋት
አዝኗል። ይህን ያወቁት ምኒልክም አንዳንዴ በሰረገላ አንዳንዴ በግሞ በበቅሎ እየሆኑ በአዲስ አበባ ከተማ መሀል
በመዘዋወር ለሕዝቡ እንዳስለመዱት አሁንም እየተዘዋወሩ ይታያሉ። የሚያጅቧቸውም ነጫጭ ልብስ የለበሱ
አምስት ወይም 600 ያህል ሰዎች ናቸው።….አንድ ቀን ምኒልክ በከተማው ውስጥ ሲዘዋወሩ ከገበያው መሀል ልጅ
ኢያሱን አገኙዋቸው። ምኒልክም በቅሎአቸው ላይ እንደሆኑ ቁልቁል በመጥፎ አስተያየት አዩዋቸው። የሸመገለ
አንበሳ አስተያየት ግርማ እንደሚያስፈራው ሁሉ ሕዝቡ በምኒልክ ሁኔታ ደነገጠ። ምኒልክ በበቅሎዋ ላይ ሆነው
መቁነጥነጣቸው ሲታይ ፓራላይዝ የሆኑ አይመስሉም። ሕዝቡም ሊያውቅ አልቻለም። ምስጢሩም ከግቢ
አልወጣም።….እንደተለመደው በቅሎአቸውን ያቆመውና የሚያጋጥማቸውን ሰው ሁሉ ያነጋግራሉ። እያንዳንዱም
ሥራ ይቆጣጠራሉ። እጅ ለሚነሷቸውም ሰዎች ፈገግ እያሉ መልሱን ይሰጣሉ። የሕዝቡም አቤቱታ እየሰሙ ስለዚያ
ጉዳይ መኳንንቱን ያነጋግራሉ።….ምኒልክ ቢያረጁም ዓለምን አርቆ የሚያየው አይናቸው አልደከመም።….”
በማለት ጽፏል።
ባይሮስ ስለምኒልክ ሕመም ሲገልጽ “….ምኒልክ የታመሙ መስለው አይታዩም። ዕድሜያቸው 64 ዓመት
ሆንዋል። የነበራቸው ውበት ግን አልተቀነሰም። ቀልዳቸውም አልቀረም።….ይህ ሕመም የጀመራቸው ሰይጣን
ከሠራት አውቶሞቢል ላይ ከተቀመጡ በኋላ ነው እያሉ ቄሶች ያወራሉ። እሳቸው ግን አሁንም ቢሆን
የምዕራባውያንን የቴክኒክ ሥራ ማጥናትና ማየት ይወዳሉ።….ችግራቸው በቄሶች በኩል ነው። አሁንም ቢሆን ወደ
ደብረ ሊባኖስ ሄደው እንደገና በጠበል መጠበቁን እንዲጀምሩ አቡኑ ይወተውታሉ። ምኒልክ ግን ጠበሉ
እንደማያድናቸው ያውቃሉ። ይህን ሲናገሩም ጣይቱና አቡኑ ይቆጧቸዋል።….” ብሏል።

ከጀርመን መንግሥት የተጠየቁት አማካሪው ዚንትግራፍ ሐኪሙ ማክስ እስቴንኬለር በ1901 ዓ.ም
መጋቢት 30 ቀን አዲስ አበባ ገቡ። እስቴይንኬለር ከነሚስቱ አዲስ አበባ ሲገባ በቤተ መንግሥቱ አቀባበል
ተደረገለት። መኖሪያውም ከዚያው ከቤተ መንግሥቱ ግቢ ውስጥ ተሰጠው። ከዚያም ሆኖ በቀን ሁለት ጊዜ
ከምኒልክ ዘንድ እየገባ ያከማቸው ጀመር። በጥቂት ቀናት ውስጥም ተሻላቸው።
ጀርመኖች ከመጨረሻው ደረጃ ከምኒልክ ዘንድ ገብተው አማካሪም ሐኪምም በመሆናቸው የኢጣሊያ
የፈረንሣይና የእንግሊዝ መንግሥታት ተቃውሞ አቀረቡ። እነዚህ መንግሥታት ትሪፓርቲት የተባለውን ኢትዮጵያን
የሚከፋፍላቸውን የራሳቸውን የሰላም ውል ተዋውለው ነበርና የጀርመን መንግሥት ውሉን እንዳፈረሰ ያህል
ተቆጠረ። ተቀማጭነታቸው አዲስ አበባ የሆኑ የእንግሊዝ የፈረንሣይና የኢጣሊያ ሚኒስትሮችም ተቃውሞአቸውን
በግልጽ አዲስ አበባ ላለው ለጀርመን ኤምባሲ አስታወቁ። በተለይ የኢጣሊያ ጋዜጦች ጉዳዩን እየተነተኑ የጀርመንን
መንግሥት በወንጀል ይጽፉ ጀመር። ኤኮኤላ እስታምፖ የተባለው የሚላኖ ጋዜጣ ፌብራዮ 25 ቀን ማርዞ 2 ምጂዎ
10 ቀን 1909 በወጡት ገጾች ጀርመን የትሪፓርቲን ውል ከፈረመ በኋላ ውሉን አፍርሶ ምኒልክን ሞኖፖል (የግሉ)
አድርጎ ያዘ እያለ በተደጋጋሚ ጻፈ።
የጀርመን የውጭ ጉዳይ ሚኒስትር ቦኤን በጀርመን መንግሥት ጥያቄ ላይ ለሚወርደው የጋዜጣ ነቀፋም ሆነ
ለየመንግሥታቱ ጥያቄ “….ምኒልክና ዚንትግራፍ በግል ያደረጉት ስምምነት ነው እንጂ ጀርመን መንግሥት በጉዳዩ
አልገባበትም። ዚንትግራፍ ይላክልን ተብሎ በተጠየቀ ጊዜ ለእንዲህ ያለ ትልቅ ቦታ ለመመረጥ ዕድሜው ለጋ ነው
ብለን ነበር። ዓለም ሊያውቅልን የሚገባው የኛ ምርጫ ቢሆን ኖሮ እንዴት ብለን ይሄን ልጅ ልንመርጠው
እንችላለን?....” እያለ አሳወቀ። የዚንትግራፍን በቤተ መንግሥት መግባት ጣይቱም ቢሆኑ አልተደሰቱበትም።
ጣይቱ የዚንትግራፍን መምጣት የተቃወሙበት ምክንያት ለጀርመን ተቃዋሚ መንግሥት ረድተው ሳይሆን በፊት
አዲስ አበባ በነበረበት ጊዜ ይዋደዱ ስለነበር ነው።
እስቴይንኬለር እና ዚንትግራፍ ምኒልክን ሲያክሙና ሲመረምሩ ቆዩ። ሻል ብሎአቸው የነበሩት ምኒልክ
ግንቦት 3 ቀን እንደገና ሕመማቸው ተነስቶ ጣላቸው። እስቴይንኬለር የሚያክምበት የኤሌክትሪኩ መሣሪያ ጥቂት
ቀን ከሠራ በኋላ ተበላሸ። መሣሪያው አዲስ አበባ ውስጥ ሊጠገን ባለመቻሉ ሁለቱም ጀርመኖች ደነገጡ።
ዚንትግራፍ ግንቦት 7 ቀን 1901 ዓ.ም “….ንጉሡ የታመሙት መርዝ በልተው ነው። በተደረገው
ምርመራ በደማቸው ውስጥ መርዝ ተገኝቷል። ይህንንም መርዝ ያበሏቸው በጅሮንድ ሙሉጌታና አዛዥ መታፈሪያ
ናቸው።….” ብሎ ተናገረ። እነኛ ምኒልክ ያሳደጓቸውና የሚያምኗቸው አገልጋዮቻቸው ይህን ማድረጋቸውን
የሰማው መኳንንት ሁሉ ደነገጠ። የምኒልክ ሠራዊትም ቆራርጦ ሊጥላቸው ተነሳ። ሁለቱ የታሙት ሰዎች ግን
ከምኒልክ መኝታ ቤት ከምኒልክ ጋር ተቀምጠው አልወጣ አሉ።
ይህ በሆነ በ3ኛው ቀን የሰዎቹን ያለመነካት ወይም ከሹመታቸው ያለመሻር ያየው ዚንትግራፍ ወደ እቴጌ
ጣይቱ ዘንድ ገብቶ “….እነኚህ ንጉሡን መርዝ ያበሏቸው ሰዎች ከሹመታቸው ተሽረው ካልታሰሩ ንጉሡ
አይድኑም።….” ብሎ በከንቲባ ገብሩ አስተርጓሚነት ተናገረ። እቴጌ ጣይቱም “….ነገሩ የማይታመን ነገር ሆኖብን
ነው። በውኑ በንጉሡ ላይ ማን መርዝ ያደርግባቸዋል። ይህስ አይጠረጠርም….” ብለው መለሱ። ከንቲባ ገብሩም
ጣልቃ ገብተው “….እመቤተ ይህንንስ አይበሉ። አሽከር ክፉ ነው። በገንዘብም በምንም ይገዛል።….” አሉዋቸው።
እቴጌ ጣይቱም “በአጤ ምኒልክ ላይ እልፍ ወርቅ ቢሰጡት ክፉ ነገር የሚያደርግባቸው የለም” ብለው መለሱ።
ከዚህ በኋላ ጀርመኑ ምንም ክርክር አላቀረቡም። የተቻላቸውን ሁሉ እንደሚደረግ ተናግረው ወጡ።

በመሀሉም ምኒልክ ለገነነው ሕዝብ አዋጅ ነገሩ። “…..ልጆቼን ያሳደግኋቸውን የማምናቸውን በጅሮንድ
ሙሉጌታንና አዛዥ መታፈሪያን እንዳትነካብኝ። በክፉ አይንህም አትይብኝ። መርዝ አብልተውኝ ከሆነ ነገሩ
ከተጣርራ በኋላ እኔው እቀጣቸዋለሁ። ነገሩ ተመርምሮ ሳይጣራ ግን በነሱ አትከፉብኝ። ቃሌን ጥሰህ ከድሮ
ክብራቸው ብታዋርዳቸው ማርያምን አማላጅም የለኝ” በለው አወጁ። በጅሮንድ ሙሉጌታና አዛዥ መታፈሪያም
ከተደበቁበት ወጡ።
በጅሮንድ ሙሉጌታ ይገዙ በዘመኑ የገንዘብ ሚኒስትር የነበሩና ከምኒልክም ጋር የተቋጥሮ ዝምድና ያላቸው
ናቸው። ከዚንትግራፍ ጋር ደግሞ በገንዘብ ብድር ምክንያት ተቀያይመዋል። በአሁኑ ጊዜ ከአዛዥ መታፈሪያ ጋር
ሆነው ምኒልክን በማስታመም ላይ ናቸው። በጅሮንድ ሙሉጌታ በ1928 ዓ.ም ኢጣሊያ ኢትዮጵያን በወረረች ጊዜ
የጦር ሚኒስትር ነበሩ። በጦርነቱ ላይ ተሽረው ከማይጨው ድል መሆን በኋላ ወደ አዲስ አበባ ሲመለሱ
ኢጣሊያኖች በአይሮፕላን ተከታትለው በመትረየስ የገደሉዋቸው ከኢትዮጵያ ታላላቅ ጀግኖች አንዱ ናቸው።
በአገልግሎታቸውም ራስ ማዕረግ ደርሰዋል።
አዛዥ መታፈሪያ መልከጻዲቅ ደግሞ በዚያን ዘመን የግቢ ሚኒስትር ነበሩ። አዛዥ መታፈሪያ ከምኒልክ ጋር
ምንም ዝምድና የላቸውም የኦሮሞ ተወላጅ ናቸው። ምኒልክ አዛዥ መታፈሪያን ገና በሕፃንነታቸው ከወላጆቻቸው
ዘንድ ወስደው በቤተ መንግሥት ውስጥ እያስተማሩ አሳደጉዋቸው። አዛዥ መታፈሪያ ጀግናና ታማኝ አገልጋይ
በመሆናቸው ከግቢ አዛዥነት ለግቢ ሚኒስትርነት የበቁ ሰው ናቸው። በ1928 ዓ.ም ኢጣሊያ ኢትዮጵያን በወረረች
ጊዜ ታላቅ ጀብዱ ሠርተዋል። ኢጣሊያኖችም ማርከው አዚናራ ወስደው አስረዋቸው ነበር። ከነፃነት በኋላም
ተፈትተው በ1938 ዓ.ም በሕመም ሞቱ። ሁለቱንም በመጠኑ ለማስተዋወቅ ያህል ነው።
ጀርመኖች የጀርመን መንግሥት ተቃዋሚዎች መሪና ደጋፊ እቴጌ ጣይቱ ናቸው ብለው አምነዋል።
የጣይቱም ሐሳብ ምኒልክን ለመግደል ሳይሆን በሽተኛ አድርገው አስቀምጠው እሳቸው ሥልጣኑን ይዘው ለመምራት
ፈልገው መርዙን በቀጥታ ወይም በደጋፊዎቻቸው አማካይነት አበሉዋቸው ተባለ። በዚህ ምክንያት ልክ ነው ልክ
አይደለም በሚል ክርክር መኳንንቱ ሁሉ ለሁለት ተከፋፈሉ።
በመኳንንቱ መከፋፈል ምክንያት አዲስ አበባ ከተማ ሰላም አጣች። በየአውራጃው ያለው መኳንንት ሁሉ
ሠራዊቱን እየያዘ አዲስ አበባ ገባ። “….ጌታዬ አንድ ነገር ይሁንና እንተያያለን….” እያሉ ፎካሪውም
አስፎካሪውም በዛ። እቴጌ ጣይቱም ለራሳቸው ጥበቃ ሲሉ ወንድማቸውን ራስ ወሌን ከጐንደር አስጠሩ።
በዚያን ጊዜ የጦር ሚኒስትርና የሚኒስትሮች ምክር ቤት ሰብሳቢ የነበሩት ፊታውራሪ ሀብተ ጊዮርጊስ
ከየአውራጃው ወደ አዲስ አበባ የመጣው መኳንንት ሁሉ ሠራዊቱን እየያዘ ከአዲስ አበባ ከተማ እንዲወጣና
ወደግዛቱ እንዲሔድ አዘዙ። ፊታውራሪ ሀብተጊዮርጊስ የተከበሩ ታላቅ ሰውና ለምኒልክም ታማኝ ወዳጅ ስለነበሩ
የታዘዘው መኳንንት ከአዲአ አበባ ከተማ ወጣ። የአዲአ አበባ ከተማ ፀጥታም ሻል አለው። የምኒልክ አጐት ራስ
ወልደ ጊዮርጊስ ራስ ተሰማ ደጃዝማች ለማ የውጭ ጉዳይ ሚኒስትሩ ነጋድራስ ኃይለ ጊዮርጊስ ባንድነት ሆነው
ዚንትግራፍ ጣይቱን መቃወሙን እንቀዲቀጥልበት አደረጉ። እቴጌ ጣይቱ ይህን ሕዝብ እንዲነሳሳ ያደረገው
ምስጢሩን የሚያውቀው አስተርጓሚው ከንቲባ ገብሩ ነው ብለው ለብቻ አስጠርተው ጠየቋቸው። “….በምኒልክ
ላይ ይሄን መርዝ አበላ የሚባለው በእርግጥ ማነው?” ቢሏቸው ከንቲባ ብሩን “ንግሥት ሆይ ባውቀውማ የጌታዬን
ጠላት እኔው እይዘው አልነበረምን?” ብለው መለሱ። ጣይቱም “የሐኪሞቹን ወሬ አስፋፍተህ ሕዝብ እንዲሸበር
ያወራህ አንተ ነህ” ብለው ስላስፈራሩዋቸው ከንቲባ ብሩ ደንግጠው ከጀርመን ኤምባሲ ገብተው ተሸሸጉ።

ፊታውራሪ ሀብተ ጊዮርጊስ ሚኒስትሮችን የጀርመኑን ቆንሲልና ዚንትግራፍን ሰብስበው በጉዳዩ ላይ
እንዲነጋገሩ አደረጉ። ጀርመኖቹ ለጉባኤው ሲናገሩ መርዙን በምኒልክ ላይ ያደረጉት በጅሮንድ ሙሉጌታና አዛዥ
መታፈሪያ ናቸው በሚለው አቋማቸው ፀኑ። ለምን? ለሚለው ጥያቄም ቆንሲሉ መልስ ሲሰጡ “….ጣይቱ
ምኒልክን ሽባ አድርገው ሥልጣን ለመያዝ ስላሰቡ ነው። ለሥልጣኑ አያያዝ እንዲያመቻቸውም ከእንግሊዝ
መንግሥት ጋር ተስማምተው በሱዳን በኩል ጦር ሊያስግቡ ነው።….” ብለው ተናገሩ። ከዚህ በኋላ ጉባኤው
ምኒልክ አልጋ ወራሻቸውን እንዲያሳውቁ ወሰነ። ይህንኑ ውሳኔ ለምኒልክ አቀረበ። ምኒልክም የመጀመሪያ
ኑዛዜአቸውን በደብዳቤ አጽፈው ሰጡ። ሕዝቡና መኳንንቱ ጃንሜዳ ከተሰበሰቡ በኋላ ግንቦት 10 ቀን 1901 ዓ.ም
የኑዛዜ ቃል ተነበበ።
“የአገሬ ኢትዮጵያ ልጆች ልጆቼ ወዳጆቼ እግዚአብሔር የገለፀልኝን ምክር ልምከራችሁ። ምክሬንም
እግዚአብሔር በልባችሁ እንዲያሳድርባችሁ ተስፋ አደርጋለሁ።
“አጼ ቴዎድሮስ የሞቱ ጊዜ ከእሳቸው ጋር የነበረው ሰው ሁሉ ያንዱን አገር አንዱ እደርባለሁ አንዱን
ገድዬ እኔ ጌታ እሆናለሁ እያለ ሁሉም ላይረባ ተላልቆ ቀረ። ከዚህም በኋላ ያጼ ዮሐንስ ስው የሆነውን
የምታውቁት ነው። ባገር በሽታ ሳይገባበት ሌላ የባዕድ ጦር ሳይነሳበት በምቀኝነት እርስ በርሱ እንደተላለቀ
አይታችሁታል።
“አሁንም ልጆቼ ወዳጆቼ አንዱ ባንዱ ምቀኝነት ይቅር። ያንዱን አገር አንዱ ለኔ እደርባለሁ
እንዳትባባሉ። እኔ እስካሁን በፍቅር እንዳኖርኋችሁ እናንተም ተስማምታችሁ በፍቅር እንድትኖሩ እለምናችኋለሁ።
እናንተ አንድ ልብ ከሆናችሁ በምቀንነት እርስ በርሳችሁ ተዋግታችሁ ካላለቃችሁ በቀር አገራችንን ኢትዮጵያን
ለሌላ ባዕድ አትሰጧትም። ክፉም ነገር አገራችህን አያገኛትም። ነፋስ እንዳይገባባችሁ አገራችሁን በያላችሁበት
በርትታችሁ ጠብቁ። ወንድሜ ወንድሜ እየተባባላችሁ ተደጋገፉ። የኢትዮጵያ ጠላት ተጋግዛችሁ ከድንበር መልሱ።
የኢትዮጵያ ጠላት ባንዱ ወገን ትቶ ባንድ ወገን ቢሄድና ድንበር ቢጋፋ በኔ ወገን ካልመጣ ምን ቸገረኝ ብላችሁ
ዝም አትበሉ። ያ ጠላት በመጣበት በኩል ሁላችሁም ሄዳችሁ አንድነት ተጋግዛችሁ ጠላታችሁን መልሱ።
እስከየቤታችሁ እስቲመጣ ዝም ብላችሁ አትቆዩ።
“ይህነን ምክር ለእናንተ መስጠቴ እኔማ በእግዚአብሔር ቸርነት ይህን ያህል ዘመን ገዝቼ የለምን። ነገር
ግን ሰው ነኝና እንግዲህ ስንት ያህል ዘመን እቆያለሁ ስል ነው። አሁንም እንደ እንደተመኘሁት እግዚአብሔር
የተጨመረበትና ፈቃዱ ሆኖ ልጄን ቢያቆምላችሁ ከልጄ ጋር ሆናችሁ አገራችሁን ጠብቁ። አደራ ብያችኋለሁ።
አደራ የሚያኖሩበት ሰው የታመነ ስለሆነ ነው። አሁንም እኔ እናንተን አምኜ ልጄን አደራ ብዬ እሰጣችኋለሁና
አሳድጉት። በብልሃት ምከሩት። በጉልበት አግዙት። በምክር ደግፉት። ልጄን አደራ መስጠቴ ከልጄ ጋር
ኢትዮጵያን አደራ ጠብቁ ማለቴ ነው። እኔም ይኸው በገዢዎቹ አለማወቅ በሕዝቡ አለመስማማት የተነሣ ከብዙ
ዘመን ጀምራ ተከፋፍላ የነበረችውን አገራችንን ኢትዮጵያን ማስኜ ተጣጥሬ ይኸው አስፍቻታለሁ፧። እናንተም
ከልጄ ጋር ሁናችሁ ተስማምታችሁ የኢትዮጵያን ድንበር እንዲሰፋ እንጂ አንድም ጋት መሬት እንዳይጠብ
አድርጉ። ጠብቁ። አልሙ። የደጊቱ አገራችን የኢትዮጵያ አምላክ ያግዛችሁ። ይጠብቃችሁ።
“ከዚህ ቃል የወጣ በሰማይም ነፍሱ በምድርም ሥጋው ልጅ እስከ ልጅ ልጅ የተረገመ ይሁን። የኢትዮጵያ
ውቃቢ ያጥፋው። እኔም ሳለሁ ከፍቃዴ የወጣውን እረግሜዋለሁ።
ከዚህ ኑዛዜ በኋላ የነ በጅሮንድ ሙሉጌታ ጉዳይ እንደገና አገረሸ። ሐኪሙ ዚንትግራፍ። “….እነዚህ
ሰዎች ከሹመታቸው ተሽረው ካልታሠሩ ንጉሡን አናክምም….” ብሎ ብደብዳቤ አሳወቀ። በሐኪሙ አሠራር ግራ

የገባቸው እቴጌ ጣይቱም አዲስ አበባ ላለው ለጀርመን መንግሥት ባለሙሉ ሥልጣን ሚኒስትር የሚከተለውን
ደብዳቤ ጻፉለት።
ይድረስ ከሙሴ ሸለር።
ሰላም ላንተ ይሁን።
ትናንትና እኔ በቃሌ ነገርኩህ። በጅሮንድ ሙሉጌታና አዛዥ መታፈሪያ እንኳን ንጉሥ የሚበሉትን
ሊያሰናዱ ሲበሉ እንኳን አይተዋቸውም አያውቁም ብዬ። እናንተም ሐኪሙ የተናገረው እውነት ነው ከሚበሉት
ውስጥ መርዝ ተገኝቷልና ሁለቱ ካልወጡ አይሆንም እነሱ ይውጡና ነገር ይመርመር ብላችሁ ይህንኑ ፈርዳችሁ ሌላ
ሹም ይሾም አላችሁ።
ወጥ ቤቱ የኔ ጠላ ቤቱ ጠጅ ቤቱ የኔ አዛዡ የኔ የማበላቸው እኔ ሌላ ሰው የለ። እኔ ከማበላቸው ምግብ
ውስጥ መርዝ ተገኝቶ እኔን ለሚጠቅም ሌላ ሹም መቀበል ለኔ ታላቅ ሸክም እጅግ የሚከብድ ነው።
ይህንን ደብዳቤ በውል አይታችሁ በወረቀት አስታውቁኝ። ይህነን ነገር ገልጣችሁ ካላስታወቅችሁኝ ወደ
መንግሥታችሁ አመለክታለሁ። በጅሮንድ ሙሉጌታ ማለት የገንዘብ ሚኒስቴር ብር ሰጭ ብር ተቀባይ የጭፍራ
አለቃ የውጭ ሰው ባልደረባ ነው። እዉጪ ሲወጡ ከበቅሎ ያወጣል። ጥላ ይይዛል ይደግፋል።
አዛዥ መታፈሪያም አንድ ጊዜ እጅ ነስቶ ጉዳዩን ተማክሮ ከመውጣት በስተቀር ከውስጥ አይገባም።
የሁለቱም ሥራ ልዩ ነው።
ሐኪሙማ መልካም ሰው ነው ሌላ ሰው አስነስቶት ነው እንጂ። እሱን የምጠረጥረው ነገር የለም። አሁንም
ይሄንን ነገር ለኔ እጅግ የከበደ ነገር ነውና ልታገሰው አልችልም። እሱም ባለ ፍትሐ ነገሥቱ በቀደም አደባባይ
ታይቶ ይፈረድ ብሏልና እኔም እለምናችኋለሁ የየመንግሥቱ ቆንስል ሁሉ ተሰብስቦ ፍትሐ ነገሥቱ ታይቶ ይፈረድ
ብዬ። በገንዘብ ነገርና በሌላ ሥራ ቢጣሉ በዚያው በጥፋቱ መነጋገር ነበር እንጂ ባልዋሉበት ነገር እነሱን እንጐዳለን
በማለት እኔን የሚያዋርድ ነገር ቢሆንብኝ ነው ይታይልኝ ማለቴ።
፲፬ ቀን ሐምሌ ፲፱፻፩ ዓ.ም. አዲስ አበባ ከተማ ተጻፈ።
እቴጌ ጣይቱ ይህን ደብዳቤ ከጻፉ በኋላ በዘመኑ የውጭ ጉዳይ ሚኒስትር የነበሩት ነጋድራስ ኃይለ
ጊዮርጊስ ደግሞ ዶክተር ዚንትግራፍ ለጻፈው ደብዳቤ መልስ ጻፉለት።
ይድረስ ከዶክተር ዚንትግራፍ
ሰላም ለርስዎ ይሁን።
በራስ ተሰማ እጅ ወደ ጃንሆይ የላኩት ደብዳቤ ደርሶልን ቀጥሎ የተጻፈውን ቃል እንዳስታውቅዎ
ታዝዣለሁ። ስለ ጃንሆይ ጤና መሠረት ያለው ስጋት ስለኖረበት በጅሮንድ ሙሉጌታና አዛዥ መታፈሪያ ወደ
ጃንሆይ መቅረብ እንዲከለከሉና እንዲመረመሩ ብለው ሳልመለከቱ ቃል ሐኪሙ ሥራ እንዳይፈቱ ቀድሞ የሳቸውን
ነገር ጨርሰን እሳቸው ሥራቸውን ይሥሩ በማለት የሳቸውን ነገር ለመጨረስ የቆየ። ስለሆነም አልተገኘልንም እንጂ
እስካሁንም ውስጥ ውስጡን መመርመራችን አልቀረም። ወደፊትም አዲስ አበባ ያሉት ሚኒስትሮች ሁሉ አንድነት

ተሰብስበው ከኛ ዳኞች ጋር እንዲመረመሩ አስበናልና እነሱ በሚሰበሰቡበት ቀን ሰኞ በ፬ ሰዓት እስዎም አብረው
እንዲቀመጡ ይሁን።
ሐምሌ ፲፮ ቀን ፲፱፻፩ ዓመተ ምሕረት አዲስ አበባ ከተማ ተጻፈ።
ዚንትግራፍ በተጠራበት ስብሰባ ሳይገኝ ከኢትዮጵያ ለመውጣት ፈቃድ እንዲሰጠውና እንዲያሰናብቱት
በሚከተለው ደብዳቤ አጤ ምኒልክን ጠየቀ።
አዲስ አበባ በ፲፭ ቀን ሐምሌ ፲፱፻፩
ይድረስ ኅበ ሥዩመ እግዚአብሔር
ዳግማዊ ምኒልክ ንጉሠ ነገሥት ዘኢትዮጵያ
ጃንሆይ
በዚህ ጽሕፈት የሚከተለውን ቃል በትህትና አስታውቃለሁ። ካሁን በፊት ለጃንሆይ ጤና መሠረት ያለው
ሥጋት ስለኖረበት በጅሮንድ ሙሉጌታና አዛዥ መታፈሪያ ወደጃንሆይ ከመቅረብ እንዲከለከሉና እንዲመረመሩ ብዬ
አመልክቼዎ ነበር። ጃንሆይም አሁን በመጨረሻ የተገናኘሁዎ ዕለት በቸርነትዎ ይሁን ይመርመር ብለውኝ ነበር።
እኒህ ሰዎች ግን በዚህ መካከል እኔ ያስታወቅሆን ነገር ገልብጠው እንዳልሆነ አድርገው ለመስተሃቀር የቀናቸው
መሰሉ። እነሱ እስከ ዛሬ ድረስ ከሹመታቸው ከማዕረጋቸው ሆነው ሳይከለከሉም ከጃንሆይ ይገባሉ። እኔ ግን
ከጃንሆይ ለመገናኘት መላልሼ ብለምን ምላሽ እንኳን አላገኘሁም። በዚህ ምክንያት ስለ ኢትዮጵያ መንግሥት
ድጋፍና የጃንሆይን ማሞካሻ ያጣሁ መሆኑ ነው። በጅሮንድ ሙሉጌታና አዛዥ መታፈሪያ ጋር ሥራዬን አብሮ
ለመሥራት አይቻለኝም። የጃንሆይ ብልሃት ይፍታው። ወይም በጅሮንድ ሙሉጌታና አዛዥ መታፈሪያ ከጃንሆይ
እንዳይደርሱ ወይም ከመንግሥት አማካሪነት ካልወጡ በቸርነት መሰናበቴን እለምናለሁ። የጃንሆይን የቸርነት ምላሽ
በጀርመን መንግሥት መልክተኛ እጅ እንዲመጣልኝ የከበሬታ ደጅ እጠናለሁ።
ዶክተር ዚንትግራፍ
ቆንሲልና የመንግሥት አማካሪ
ሕመምተኛው ምኒልክም ዚንትግራፍ ለጠየቀው የመሰናበት ጥያቄ ሐምሌ 18 ቀን 1901 ደብዳቤ አጽፈው
“….በጅሮንድ ሙሉጌታና አዛዥ መታፈሪያ ይከልከሉ ያልክበትን ነገር አንተም ልሰናበት ያልክበትን ብልሃቱ
ካልተገለጠ እንዴት ይሆናል። አንተም ማክሰኞ መጥተህ የምርምሩ ነገር እንዲታይ ይሁን” የሚል መልስ ላኩበት።
የምኒልክ ደብዳቤ በተጻፈ ማግስትም የውጭ ጉዳይ ሚኒስቱ ነጋድራስ ኃይለ ጊዮርጊስ አዲስ አበባ ላለው
ለጀርመርን ባለሙሉ ሥልጣን ሚኒስትር ለዶክተር ሻለር “….ከጃንሆይ አጠገብ የነበሩ ጃንሆይን የሚያስታምሙ
ሰዎች ተለውጠው ሌላ አስታማሚ ይሁንልኝና ጃንሆይን ላስታም ብለው ዶክተር ኩላደር ለተናገሩት ነገር ምርምር
እዚህ አገር ያሉትን ሐኪሞች ሁሉ ለነገ በ4 ሰዓት እግቢ ሚኒስትሮች መሰብሰቢያ ቤት ድረስ መጥተው ነገሩን
ለማመልከት ፈቃድዎን ሰጥተዋቸው እንዲመጡልን በማክበር እንለምንዎታለን” የሚል ደብዳቤ ላኩላቸው።
በማግስቱ ሐምሌ 20 ቀን በቀጠሮው ቀን መኳንንቱና በአዲስ አበባ ያሉ ሐኪሞች ሁሉ ከሶስት ሰዓት
ተኩል ጀምሮ ከተጠሩበት ከሚኒስትሮች ምክር ቤት አዳራሽ ተሰበሰቡ። በዚህ ጊዜም የመንግሥቱ ወይም የአልጋ

ወራሹ እንደራሴ ሆነው የኢትዮጵያን መንግሥት የሚመሩት ራስ ቢትወደድ ተሰማ ነበሩና እሳቸውም በስብሰባው
ላይ ተገኙ። ጀርመኖቹ ግን እስከ ስድስት ሰዓት ድረስ ተጠብቀው ሳይመጡ በመቅረታቸው ጉባኤው ተበተነ።
ሐኪሞቹ የተፈለጉበትና ጉባኤው የተደረገበትን ዋናው ምክንያት በምኒልክ ላይ ተገኘ የተባለው መርዝ
እንዴት ሊገኝ እንደቻለ ጉባኤው ሰምቶ በጉባኤው የተጠሩት ሌሎች ሐኪሞች ደግሞ ነገሩን እንዲመረምሩ ነበር።
አዲስ አበባ ከተማ ያሉ ሐኪሞች እነዚንትግራፍ ተገኘ ባሉት መርዝ አልተስማሙም። ነገሩ ቅጥፈት በመሆኑ ተገኘ
የተባለው መርዝ ሰያናድ ኦፍ ፖታሲዮም ነው። ይህ መርዝ ደግሞ ኃይለኛ በመሆኑ ወዲያው ገዳይ እንጂ ሽባ
የሚያደርግ አይደለም። በተለይ የበፊት የምኒልክ የግል ሐኪሞች የነበሩት ፈረንሳዊው ዶክተር ቪታሊን እና ዶክተር
ኸርማይነር ይህ የተባለው መርዝ በምኒልክ ላይ እንደማይገኝ አረጋግጠዋል። እነዚህ ሐኪሞች በጣይቱ ትእዛዝ
ምኒልክን እንዳያክሙ ቢከለከሉም ከመከልከላቸው በፊት ምኒልክ “….ሳልሞት አድኑኝ…..ገና የምሠራው ብዙ
ሥራ አለኝ….” ያሏቸው ትዝ እያላቸው በምኒልክ መጫወቻ መሆን ያዝናሉ።
ጀርመኖቹ ሐኪሞች በጉባኤው ላይ ያልተገኙትም ጉባኤው በሕክምና ምሁራን የተሞላ ስለሆነ ቅጥፈታቸው
በይፋ እንዲገለጥባቸው አውቀው ነው። የእነሱ ሀሰተኛነት ከተረጋገጠም ለላኩዋቸው ለጀርመኑ ንጉሠ ነገሥትም ሆነ
መንግሥት ታላቅ ውርደት መሆኑን ስላወቁ ጭምር ነው። ከጉባዔው ላይ መቅረት ደግሞ የሚጠረጠሩበትን
ውሸታምነት ማመን ስለሆነ ይህንኑ ለማስተባበል ጉባኤው በተሰበሰበ በማግስቱ ዚንትግራፍ ረዘም ያለ የእብሪተኛነት
ደብዳቤ በአማርኛ አጻፈ።
አዲስ አበባ በ፳፰ ቀን ሐምሌ ፲፱፻፩
ይድረስ ከክቡር ወልዑል ራስ ቢትወደድ ተሰማ
አስቀድሜ ለአዲሱ የማዕረግ ስምዎ የዓለምና የዕድሜ የሹመት ያድርግልዎ ብዬ ስላምታዬን አቀርባለሁ።
ደግሞ ይህን የሚከተለውን ነገር በማክርበር አስታውቃለሁ። በ፲፰ ቀን ሐምሌ በጃንሆይ ማኅተም እንዲህ የሚል
ቃል መጣልኝ፡

በጅሮንድ ሙሉጌታና አዛዥ መታፈሪያ ይከልከሉ ያልክበት ነገር አንተም ልሰናበት ያልክበት

ብልሃቱ ካልተገጸ እንዴት ይሆናል። አሁንም አንተ ማክሰኞ መጥተህ የምርመራ ነገር እንዲታይ ይሁን አለ። ይህን
ጽፈት ተቀብዬ ወዲያው ለውጭ ሥራና ለንግድ ሚኒስቴር አደላድለው እንዲልኩብኝ ብዬ እንዲህ ስል ይህን ቃል
ላክሁባቸው። በጃንሆይ ማኅተም ለማክሰኞ የምርምሩ ነገር እንዲታይ እንድትመጣ ተብዬ ታድሜአለሁ። ከዚህ
የሚከተሉትን ጥያቄዎቼን አስቀመው ምላሽ ሰጥተው እንዲልኩብኝ እለምናለሁ። መጀመሪያ ምንጊዜና ወዴት ነው
ምርምሩ የሚታየው። ሁለተኛ በማን ላይ ነው ምርምሩ። ዳኞችስ እነማን ናቸው። ሶስተኛ እኔስ ለምስክርነት ነው
ወይስ ለማናቸውም እንድመጣ ነው የታደምሁት። ሐኪሙ እስቴይኬለርም ታድመዋል ወይ። እንዲህ ብዬ ብልክ
ይህን መልክት ያድረከበ መልክተኛ ነጋድራስ ምላሹን እኔ እልካለሁ ብለዋል ብሎኝ እስካሁን ምላሹን ስጠብቅ
ከሁሉም ነገር ሳልደርስ መቅረቱን ለክቡር ራስ ቢትወደድ ማስታወቄ ነው። ደግሞ ካሁን ቀደም በእርስዎ እጅ በ፲፭
ቀን ሐምሌ ወደ ጃንሆይ ለላኩት ቃል ቁርጥ ያለው ምላሽ እንዲያስታውቁኝ እለምናለሁ። የነገር ብዛትና ዋቤ አልባ
እንደሆነ ዶክተር እስቴይንኩለርና እኔ ነገሩን ገልጠን አስረግጠን ለምንስትሮችና ለመኳንንቶች መላልሰን
አስታውቀናል። በፊት ተመላልሶ የተነገረውን ነገር ከጃንሆይ ሙሉ ችሎት ላይ ብቻ ለማበርከት የተዘጋጀሁ ነኝ።
በብዙ ማክበር ታዛዥዎ
ዶክተር ዚንትግራፍ

ቆንሲልና የመንግሥት አማካሪ
ማንም ሰው እንደሚገባውና ራሱም ዚንትግራፍ “….በጃንሆይ ችሎት ላይ ብቻ….” ሲል ሐኪሞችና
በሳይንስ መንገድ ተከራካሪ ሰው በሌለበት ማበጣበጫዬን ልናገር ማለቱ ነው። አሁንም ቢሆን ብጥብጡ ቀላል ነው
ለማለት አይቻልም። በተለይ የሶስቱ መንግሥታት ጋዜጦች በፈረንሳዊኛ በኢጣሊያንኛ በእንግሊዝኛ ቋንቋ ምኒልክን
ሊያክሙ የሔዱት ጀርመኖች ምኒልክን ሊገሉ ነው እያሉ ይጽፉ ጀመር። የጀርመን ጋዜጦችም የጀርመን
መንግሥት ተቃዋሚ የሆኑ አንዳንድ መንግሥታት ዜጎች ከቤተ መንግሥቱ ሰዎች ጋር በመተባበር የጀርመኖችን
ስም ለማጥፋት መርዝ አብልተዋቸው ነው እያሉ ይመልሱ ጀመር።
የዘመኑ ሶስቱ ኃያላን መንግሥታት በጀርመን ላይ የሚያሳዩት ተቃውሞ በእነሱ አኳያ ሲታይ ትክክለኛ
ነው። የአሁኑን ንጉሠ ነገሥት ምኒልክን ጀርመኖች እስከ መኝታ ቤታቸው ድረስ ገብተው ይዘዋል። ምናልባት
ንጉሠ ነገሥቱ ምኒልክ ቢሞቱ አልጋ ወራሻቸው ኢያሱም በጀርመን ሞግዚት ተይዘዋል። በዚህ ምክንያት ከምኒልክ
ዘንግ መግቢያ ቀዳዳ ያጡት መንግሥታት ለምኒልክ ተከራካሪ መስለው በየጋዜጦቻቸው ጀርመንን ይወቅሱ ጀመር።
መውቀስ ብቻ ሳይሆንም በእቴጌ ጣይቱና በተከታዮቻቸው አማካይነት ወደ ቤተ መንግሥቱ ለመግባት ጥረት
ያደርጋሉ። ይህን የሌሎቹን መንግሥታት እቴጌ ጣይቱና ደጋፊዎቻቸው ከቤተ መንግሥቱ እንዲወጢ በርትተው
በመርዝ ሰበብ ይወተውታሉ።
ከጀርመን የመጡት ሐኪሞች እንደ አውቃለሁ ባይ ጠንቋይ መርዝ ያበሏቸው በጅሮንድ ሙሉጌታና አዛዥ
መታፈሪያ ከግቢው ይውጡና ይታሠሩ ይሉ ጀመር። ይህንኑ ጭብጥ በማጠናከር በኢትዮጵያ የጀርመን መንግሥት
ባለሙሉ ሥልጣን ሚኒስትር ስለ እቴጌ ጣይቱ ይዞታ ለምኒልክ ደብዳቤ ፃፉ። የጀርመን ሚኒስትሩ የፃፉት ተራ
የወጥቤት ጉዳይ ስለነበረ እቴጌ ጣይቱ ለዚህ ተራ ደብዳቤ መልስ ለመስጠት ንቀው አዛዣቸው መልስ እንዲሰጡ
አደረጉ። የጣይቱ አዛዥና ፀሐፊ የነበሩት አቶ ወልደ መስቀል ከዚህ የሚከተለውን ደብዳቤ ጽፈው ላኩ።
ይድረስ ለክቡር ሙሴ ሻለር።
የጀርመን መንግሥት ባለሙሉ ሥልጣን ሚኒስትር።
ሰላምና ጤና ለእርስዎ ይሁን።
እኔ በእቴጌ ቤት ሁሉ በውጭም በግቢውም ሙሉ ሥልጣን የተቀበልሁ ፀሐፊ ነኝ። እርስዎ ስለፃፉት
ወረቀት ከዚህ ቀጥሎ የተፃፈውን ቃል ሥራዬ ነውና በፍቅርና በማክበር ልጽፍልዎ አስብሁ።
ወደ ጃንሆይ ከላኩት ወረቀትዎ ላይ እቴጌ እብብዙ ጥንቃቄና ባለመድከም የጃንሆይ ጤና እንዲጠብቁ
እናውቃለን። ነገር ግን የታላቅ ቤት ሥራ ስለሆነ እቴጌ ከነጭ ቤት ከወጥ ቤት ከማድ ቤትና ከጠላ ቤት ከጃንሆይም
ዘንድ በመሆን በዚሁ ሁሉ ላይ አይንም ዙሮ ለመጠበቅ እንዴት ይችላል ያሉትን እኔም ስለዚሁ በማክበር
አስታውቅዎታለሁ። አይነተኛው ሹም አዛዥ ወልደጻዲቅ ሁሉን በበላይ ያዛሉ። በዚህም በተቆረጠው ቤት ሁሉ
የወንድም የሴትም ሹማምንት አለበት። እነሱንም የሚረዳ አምሳም ስልሳም አገልጋዮች አሉ።
ደግሞ ከአዛዥ ወልደ ጻዲቅ በታች ለንጉሡ ብቻ አሰናድቶ የሚያቀርብ አዛዥ ተክሉ ነው። ካዛዥ ተክሉ
በታች ሰዲቃን መሶብ የሚያቀርብ አቶ ደስታ የሚባል አለ። ግብር የሚገባበትም በደረሰ ጊዜ የእልፍኝ አስከልካዩ
አቶ ወልደ ገብርኤል እነኚህን ሹማምንቶች ግብር አቅርቡ ይላቸዋል። ሁሉም በሥራቸው አሰናድተው ያቀርባሉ።
አሳላፊዎችም አሳላፊ አብተሚካኤል አሳላፊ ገብረየስ ተሰናድተው ይቀርባሉ።

ጠጅ አሳላፊዎቹም እንደዚሁ የተመረጡ አሉ። ከዚህ በኋላ ጃንሆይና እቴጌ እግብር መግቢያው
ይቀመጣሉ።
ራሶችም ደጃዝማቾችም ሌላውም መኳንንት ሁሉ ሴት ወይዘሮችም በየማዕረጋቸው ይቀርባሉ። እነዚህም
ሹማምንቶች ሁሉ በየሥራቸው ያሰናዱትን ምግብ እየቀመሱ ያቀርባሉ። እቴጌ ሥራቸው ተቀምጦ መብላት ነው
እንጂ እነጭ ቤት እወጥ ቤት እጠጅ ቤትና እጠላ ቤት ሄደው ለማየት ሥራቸው አይዶለም።
በጅሮንድ ሙሉጌታና አዛዥ መታፈሪያም እንደመኳንንቱ ሁሉ ገብተው ከመብላት በቀር ሌላ ያለ
ሥራቸው ከሰው ሹመት አይደርሱም። አዛዥ ወልደጻዲቅም ከበጅሮንድ ሙሉጌታ ሹመት ሄደው አንድ ሙሉ
ግምጃ አንድ ሙሉ ሻሽ ስጡ ለማለት አይችሉም።
በጅሮንድ ሙሉጌታም አዛዥ ወልደጻዲቅ ሹመት ገብተው ይህን ይህን አምጡ ይህን አድርጉ ለማለት
አይችሉም።
ያገራችን ሥርዓት እንደዚህ ነውና የሁሉም ሥራቸው ልዩ ነው። ይህም ነገር ያልተረዳዎ እንደሆነ ለማየት
ቢፈቅዱ እንደዚሁ እንደፃፍኩት ሁሉ ሁሉንም በየሥራቸው ለማሳየት የተዘጋጀሁ ነኝ።
ከዚህ ቀደም የእንግሊዙ ቆንስል ሙሴ ሐሪንቶን የጃንሆይ ቤት አንድ ቀን የእቴጌን ቤት አንድ ቀን እየገቡ
አይተው ነበር።
ሐምሌ ፳፰ ቀን ፲፱፻፩ ዓመተ ምሕረት አዲስ አበባ ከተማ ተጻፈ።
በዚሁ ቀን የኢትዮጵያ መኳንንት ስብሰባ አድርገው በበጅሮንድ ሙሉጌታና በአዛዥ መታፈሪያ ክስ ላይ
ለመነጋገር ወሰኑ። ሐምሌ ፳፰ ቀን ፲፱፻፩ ዓ.ም የተሰበሰቡት እቴጌ ጣይቱ ወይዘሮ ዘውዲቱ ምንልክ ራስ ተሰማ
ራስ ጉግሣ የጦር ሚኒስትሩ ፊታውራሪ ሀብተ ጊዮርጊስ የፍርድ ሚኒስትሩ አፈንጉሥ እስጢፋኖስ የጽሕፈት
ሚኒስትሩ ጸሕፌ ትእዛዝ ገብረ ሥላሴ ሊቀመኳስ ብሩ ሊጋባ ወልደ ገብርኤል አዛዥ አየለ ቀኛዝማች ከፈለው ልጅ
መኰንን ዋልቴ ልጅ ኃይለሥላሴና ሌሎችም ነበሩ። እነኚህ ሰዎች ስብሰባ አድርገው ከተወያዩ በኋላ የሚከተለውን
መግለጫ አወጡ።
“ከጀርመን መንግሥት የመጣው ሐኪም ዶክተር እስቴንክለር ጃንሆይን ማስታመም ከጀመረ በኋላ ጃንሆይ
ከሚበሉትና ከሚጠጡት ላይ መርዝ ተገኘበት ብሎ ተናገረ። መኳንንቱም ሠራዊቱም በዚህ ነገር ተጨነቁ። ዳግመኛ
ሁለተኛ በዚህ ምክንያት በጅሮንድ ሙሉጌታና አዛዥ መታፈሪያ ከጃንሆይ ግቢ እንዳይገቡ ፈጽሞ ካልተከለከሉ
ምንም ቢሆን ለማከም አይቻለኝም አለ። እኛም የሚከለከሉበትን ምክንያት መጥተህ አስታውቀን ብለን ብንልክበት
ሳይመጣ ቀረ። እኛ ግን እግዚአብሔር በሰጠን እውቀት ብንመረምር ከማገልገላቸው በቀር ክፉ ነገር ስላጣንባቸው
ደህንነታቸውን በዚህ ወረቀት እንመሰክራለን።
ሐምሌ ፳፰ ቀን ፲፱፻፩ ዓ.ም አዲስ አበባ ከተማ ተጻፈ።
በአጤ ምኒልክ መታመም ምክንያት ልጅ ኢያሱ አልጋ ወራሽ ሲሆኑ ለኢያሱ ሞግዚትና ለኢትዮጵያ
መንግሥት ባለሙሉ ሥልጣን ተብለው የተሾሙት ቢትወደድ ተሰማ ከዚህ በጅሮንድ ሙሉጌታንና አዛዥ
መታፈሪያን ነፃ ከሚያደርገው ውሳኔ በኋላ የሚከተለውን ደብዳቤ ፃፉ። ጉዳዩም ከግል ደረጃ ወደ መንግሥት ደረጃ
ተላለፈ።

ይድረስ ወደ ክቡር የጀርመን መንግሥት መልእክተኛ ባለሙሉ ሥልጣን ሚኒስቴር።
የተላከ ከራስ ቢትወደድ ተሰማ።
የኢትዮጵያ መንግሥት ባለሙሉ ሥልጣን።
ሰላም ለርስዎ ይሁን።
ከዚህ ቀጥሎ በፍቅርና በማክበር አስታውቅዎታለሁ።
በትናትናው ለነጋድራስ ኃይለ ጊዮርጊስ ለውጭ ጉዳይ ሚኒስቴር በቃል ልኬብዎታለሁ።
ከጃንሆይ ከተላከው ወረቀት ያልተካከለ የሚያዋርድ ቃል አለበት ያሉትን በውል ባይተረጐም ይሆናል
እንጂ የተካከለ መሆኑን አስረዳዎታለሁ።
ዶክተር ዚንትግራፍ እኛን ሁሉ ሰብስበው በጅሮንድ ሙሉጌታና አዛዥ መታፈሪያ ተይዘው ካልተመረመሩ
አይሆንም ብለው ነገሩን። ይህ እንኳን ለርሳቸው ሥራቸው አልነበረም። ለዚሁ ጃንሆይ ተሰብሰባችሁ ይመርመር
አሉ። ነጋድራስ ኃይለ ጊዮርጊስም ወደ ዶክተር ዚንትግራፍ ለምርምሩ በ፳ ቀን ሐምሌ ማክሰኞ ይምጡ ብሎ
ጻፈላቸው። ኋላም ጃንሆይ ማኅተም አንስተው ልሰናበት ያልክበት የኔም ሰዎች አገር ጥለው የሚሄዱበት ካልተገለፀ
እንዴት ይሆናል አሁንም አንተ እንዳልከው ለምርምሩ ፳ ቀን ሐምሌ ማክሰኞ እንድትመጣ የሚል ቃል
ቢልክባቸው ዳኛውስ ማነው ሥፍራውስ ወዴት ነው ብለው ምላሽ ላኩ። ዳኛው ማነው ማለት መንግሥታችንን
ማዋረድ ይመስላል።
እንኳን እኛ በፈቃድ ያደሩት ዶክተር ዚንትግራፍ የየነገሥታቱም ቆንሲል ቢሆን የጃንሆይ ማኅተም
ሲሄድባቸው መጥተው ይጠይቃሉ እንጂ የሚያስቀር ምክንያት ነገር ካላገኛቸው አይቀሩም።
ፍረድ ሳይሉ እነዚህ ሰዎች ይሻሩ ይታሰሩ ማለት በኛ አገር ያልተገባ ነው። ሁለተኛም እነዚህ ሰዎች ወደ
ዳር ሄደው ይሾሙ እንጂ ከዚህ ተቀምጠው አብሮ ለመኖር አይሆንም ማለት ማዘዝ ነው።
ዶክተር ዚንትግራፍም በላኩት ወረቀት ላይ ለመንግሥት የሚበጀውን እየተካከርሁ ለማሠራት ነበር ይላል።
በጅሮንድ ሙሉጌታ ጃንሆይን የሚጠብቃቸውን የሚደግፋቸውን የሚያምኑትን አሽከራቸውን ካገሩ ሌላ ከሳሽ
ሳይነሳበት አገር ጥሎ ይሂድ ብሎ ማዘዝ ለመንግሥት የሚጠቅምና የሚበጅ መሆኑ ነውን። እስዎ ባለሙሉ ሥልጣን
ነዎ። እስቲ ይህን ነገር ፍርዱን ይመልከቱት። ይህ ሁሉ አሁን የፃፍሁልዎ የሚገባ ይሆን።
ደግሞም ባንድ ሰውና በ፪ ሰው ባሕሬ ያለመስማማት የጀርመንና የኢትዮጵያን መንግሥት ወዳጅነት
ያሰናክለዋል ብለን አንጠረጥርም።
ሐምሌ ፳፱ ቀን ፲፱፻፩ ዓመተ ምሕረት አዲስ አበባ ከተማ ተፃፈ።
ነገሩን እንዲከር የሚያደርጉት ጀርመኖች ከኢትዮጵያ ሰዎች የበለጠ ለምኒልክ አሳቢ በመምሰልና
የጋዜጦችን አፍ ለመዝጋት ጉዳዩን አዲስ አበባ ላሉ የመንግሥት እንደራሴዎች አስታወቁ። ራስ ቢትወደድ ተሰማም
የጀርመኖችን ጉዳይ ለማስተባበል የሚከተለውን ደብዳቤ ፃፉ።
ይድረስ ከክቡር ሙሴ ሻርል ብሪስ የፈረንሣይ ሚኒስቴር ባለሙሉ ሥልጣን።

ከሙሴ እስክር ጃንስኪ የመስኰብ መንግሥት ጉዳል ፈጻሚ።
ከክቡር ኮንት ኮሊ ዶፊሊዚአኖ የኢጣሊያ መንግሥት ሚኒስቴር ባለሙሉ ሥልጣን።
ከክቡር ሎርድ ሐርቤ የእንግሊዝ ጉዳይ ፈጻሚ።
የተላከ ከራስ ቢትወደድ ተሰማ
የኢትዮጵያ መንግሥት ባለሙሉ ሥልጣን
ሰላም ለርስዎ ይሁን።
ለከበሩ ወዳጃችን ለጀርመን ንጉሠ ነገሥት ሐኪም ይስደዱልን ብለን ብንልክ በቸርነታቸው ሰደዱልን።
ሐኪሙም እኛ ዘንድ በሚያዝያ ገብተው እስከ ግንቦት ፲፭ ቀን ድረስ ለጃንሆይ መድኃኒት ሲያደርጉ ቆዩ። በግንቦት
፲፭ ቀን ግን ሐኪሙ መርዝ አገኘሁ አሉኝ ብለው ዶክተር ዚንትግራፍ ለጃንሆይ ነገሩ። እኛም በምን ምክንያት
መርዝ ተገኝቶ ይሆን ብለን ነገሩን አቅለን ተውነው።
ደግሞ በ፫ኛው ቀን ሐኪሙ መጥተው ለእቴጌ ነገሩ። እቴጌም በንጉሡ መርዝ ግን ያደርግባቸዋል ይህስ
አይጠረጠርም ብለው መለሱላቸው። አስተርጓሚውም ይህንንስ አይበሉ አሽከር ክፉ ነው በገንዘብም በምንም ይገዛል
አለ። እቴጌም በአጤ ምኒልክ ላይ እልፍ ወርቅ ቢሰጡት ክፉ ነገር የሚያደርግባቸው የለም አሉት። ሐኪሙም
ለእንግዲህ ከወጥቤት ዕቃም ከምንም ከምን እድፍ እንዳይገባ መጠንቀቅ ነው ብለው እንድቀድሞአቸው መድኃኒቱን
እያደረጉ እስከ ሰኔ ፲፪ ቀን ድረስ ቆዩ። ከዚህም ወዲህ ዳግመኛ እንደዚህ ያለ አገኘሁ የሰዎቹም ስም እነገሌ ናቸው
ብልው አልተናገሩም።
በሐምሌ በ፱ ቀን ግን ዶክተር ዚንትግራአፍ ሐኪሙን ይዘው መጥተው መኳንንቱን ሁሉ ሰብስቡልኝ
ብለው ሰብስበው በጅሮንድ ሙሉጌታና አዛዥ መታፈሪያ እጃቸውን ተይዘው ይመርመሩ። እናንተም ብትተዉት
ለአለሙ ሁሉ አስታውቃለሁ ብለው በታላቅ ቃል አሰምተ ተናገሩ።
ደግሞ ዶክቶት ዚንትግራፍ ከጃንሆይ ልገናኝ ብለው መጥተው እንደዚሁ እጃቸው ተይዞ ይመርመሩ ሲሉ
ጃንሆይም እነዚህ ሰዎች ምንድነው ኃጢአታቸው እነሱ ሹመታቸው ሌላ እኔ ከምበላው ከምጠጣው አይደርሱ ምን
ባጠፋ እጃቸው ይያዛል አሉ። ዶክተር ዚንትግራፍም አይሆንም እነሱ ተይዘው ይመርመሩ። አለዚያ ሐኪሙ
አይገቡም አሉ። እኛም የታመኑትን የተሾሙትን አሽከሮቻቸውን ይውጡ ማለት ምንድነው ይሆን ብለን ገረመን።
ኋላም እነዚህ ሰዎች ተሽረው ከግቢው ካልወጡ እኔን አሰናብቱኝ ብለው ሁለት ወረቀት ላኩ። እቴጌም እነዚህ
ሰዎች በምን በምን አይደርሱ የሚበላው ሁሉ የሚሰናዳ ከኔ ቤት ነው ብለው በወረቀት ጽፈው ሰጡ።
ጃንሆይም እነሱ በምንም በምን ቢሆን አይጠረጠሩም ብለው መሰከሩላቸው። ከዚሁም ለምርምሩም እነሱው
ባሉት ቃል አባታችን አቡነ ማቴዎስ የኛም መኳንንቶች ወንበሮችም በከተማም ያሉት ሐኪሞች ሁሉ ተሰብስበው
በሐምሌ በ፳ ቀን ማክሰኞ ነገሩ ይመርመር አልን። ይህንንም ቃል ለጀርመን ሚኒስቴር ለሙሴ ሻርልና ለዶክተር
ዚንትግራፍ በጃንሆይ ማኅተም ተላከባቸው። በዚህ በቀጠሮው ቀን አቡነ ማቴዎስም መኳንንቱም ሐኪሞቹም
ተሰብስበው ብዙ ሰዓት ዶክተር ዚንትግራፍና ዶክተር ሲተይንከለር ሳይመጡ ቀሩ። የተሰበሰበውም ሰው ተበተነ።
ቀይም ሌላ ባልደረባ ይስጡኝ ማለት ይገባል። እነሱም አስቀይመዋቸው በድለዋቸው እንደሆነ እንዲህ አደረጉን
ይህን በደሉን ይቀጡልን ባሉ ይሻል ነበር።

ሁላችሁም የመንግሥት ሰዎች ናቸው። ሐኪምም በሁሉ መንግሥት አለ። በጃንሆይ ላይ ያልተደረገውን
ነገር የሚያምኗቸውን አሽከሮቻቸውን ከፊትዎ ይውጡና ወደ ሌላ አገር ይሄዱ ማለት ይገባ ይሆን።
አሁንም እነሱ ስለዚህ ነገር ለእናንተ ማስታውቃቸውን ለእኛም አስታውቀናልና በኛም በኩል የሆነውን
ልንጽፍላችሁ ወደድን።
ደግሞም ይህንን ሁሉ ቃል መፃፋችን የጀርመን ንጉሠ ነገሥት ወዳጃችን እነዚህን ሰዎች የሰደዱልን
ስለፍቅር ነውና በዚህ ነገር እንዳይቀየሙብን ስለማለት ነው። ዳሩ ግን በእንደዚህ ባለው በትቂት ምክንያት
የጀርመንና የኢትዮጵያን መንግሥት ወዳጅነትና ፍቅር ያሰናክለዋል ተብሎ አይጠረጠርም። አስቀድሞም ከመሰናበት
በፊት ዶክተር ዚንትግራፍ መንግሥት የሰጣቸውን ቤት ጥለውት ሄዱ።
የጀርመን ንጉሠ ነገሥት ስለ ፍቅር ብለው ያዋሱን ሰዎች የናንተን ሰዎች ካላስወጣን እኛ አንኖርም ብለው
ቢሄዱ ንጉሠ ነገሥቱ እንዳይቀየሙብን ተስፋ አለን። ስለዚህ ከኛ ጥፋት እንደሌለብን እናንተ እንድታውቁልን ብለን
ነው። እነዶክተር ዚንትግራፍም እነዚህ ሰዎች ከግቢ ካልወቱ አይሆንልም ብለው የፃፉት ወረቀት አለ።
ሐምሌ ፴ ቀን ፲፱፻፩ ዓ.ም አዲስ አበባ ከተማ ተጻፈ።
ከዚህ በኋላ በማግስቱ ነሐሴ 1 ቀን 1901 ዓ.ም የምኒልክ ዋና ሐኪም ኢትዮጵያዊው ዶክተር ወርቅነህ
ናቸው ተብሎ በይፋ ተነገረ። ሐኪም ወርቅነህም ምኒልክ የሚመገቡት እንቁላል ወተትና አትክልት ብቻ እንዲሆን
አዘዙ። ጣይቱ ግን “….አንተ እንደምትለው እንደ ፈረንጅ ሳይሆን እንደ እኛ ይበላሉ….” አሏቸው። ብሎ
አገኙት። ምን እንደበሉ ቢጠይቁ በርበሬ የበዛበት ወጥና ጠንካራ ጠጅ መጠጣታቸውን ነገሩዋቸው። አዘኑ።
መቆጣትማ ስለማይችሉ እንደገና በመታመማቸው ሐኪም ወርቅነህ በለሊት ተጠርተው ሄዱ። ግን ከምኒልክ ዘንድ
እንዳይገቡ ቆዩ ተብለው እኩለ ቀን ድረስ ሲጠብቁ ቆዩ። ከተሰያት በኋላ ከምኒልክ ዘንድ እንዲገቡ ተፈቅዶላቸው
ገቡ። ምኒልክ በጆሮ ግንዳቸው ላይ ፌጦና ሰናፍጭ ታስሮላቸው አዩ። ፌጦና ሰናፍጭ ምን እንደተረገላቸው
ቢጠይቁ እቴጌ ጣይቱ “….ለግርፋት ብቻ በሽታ ጥሩ ስለሆነ ነው” አሏቸው። ዶክተር ወርቅነህም ከቤተ
መንግሥቱ ዳግማዊ ምኒልክን ሲጠብቁ አደሩ። በነጋታው የሐኪሞች ትእዛዝ የማይከበርበት ቦታ ስለሆነ ምኒልክ
ይሞታሉ አይተርፉም ብለው ለራስ ተሰማ ነገሩ።
ለአጤ ምኒልክ ስለሚደረገው እንክብካቤ ራስ ቢትወደድ ተሰማ በሚከተለው ደብዳቤ አዲስ አበባ ላሉ
የውጭ አገር መንግሥታት እንደራሴዎች አሳወቁ።
ይድረስ ከክቡር ሐፍማን ፊሊን የአታዚኒ ምንስቴር የአሜሪካው።
ለክቡር ሙሴ ሻርል ብሪስ የፈረንሣይ ምንስቴር ባለሙሉ ሥልጣን።
ለክቡር ሙሴ አስከር ጃንስኪ የመስኮብ መንግሥት ጉዳይ ፈፃሚ።
ለክቡር ሎርድ ሐርቤ የእንግሊዝ መንግሥት ጉዳይ ፈጻሚ።
ለክብር ኮንት ኮሊ ዳፊሊዚአኖ የኢጣሊያ መንግሥት ምንስቴር ባለሙሉ ሥልጣን።
ሰላም ለርስዎ ይሁን።

ጃንሆይን ሐመም ከጀመረበት ቀን አንስቶ እስከዚህ በበጅሮንድ ሙሉጌታና በአዛዥ መታፈሪያ ውስጥ
ሆነው የእልፍኝ አሽከሮች ይጠብቅዋችዋል። በዚሁ ላይ ከፍ ባለው በእቴጌ ጥንቃቄ ጃንሆይ ተጠብቀዋል።
የጃንሆይም ምግብና መጠጥ እቴጌ ቀደምት እየሆኑ የሚያዘጋጁ የእቴጌ ሰዎች ናቸው። የከበሩም ንጉሠ ነገሥት
በሚመገቡበት ጊዜ እቴጌም ከዚያው ናቸው።
እንግዲህ የጃንሆይ ሕይወት በዚህ አገር ለማድረግ በሚቻለው በሚሻል ጥንቃቄ ተከቦ ይኖራል። በዚሁም
በተያዘው ጥንቃቄ ለዘለቄታው ይጠበቃሉ። የመድኃኒቱ የአደራረግ ትእዛዝ ሁሉ ዛሬም እንደቀድሞው ሆኖ
ተፈጽሟል።
ከዚህ ቀደም ያስታምሟቸው የነበሩ ብዙ ልዩ ልዩ ሐኪሞች መልካም ነው ብለው የፈረዱበትን ነገር አሁን
በመጨረአ የመጣው መጥፎ ሆኖ በማግኘቱና በማክፋቱ ቤተ መንግሥቱ የጥበብ እውቀት የለውምና በነገሩ
ሊከራከርበት አይቻለውም። መጀመሪያ ነገር የበሽተኛውን ሽንት ሲቀዳ ያደራረጉን ሥርዓት በጥበብ ደምብና
ሥርዓት አድርጐ አደላድሎ እሱ ራሱ ሲያረጋግጥ። ሁለተኛም ቢሆን ግን ነገር እንዳይሳሳት በረዳት የሚደረገውን
ነገር አንድ ባልደረባ ወይም የዚሁኑ ጥበብ ሥራ የተማረ አዋቂ ጨምሮ አደላድሎ እራሱ ሳያረጋግጥ። ቢሆንም ግን
የዚህ የታላቅ ክስ ከሳሽ መነሳቱ ለቤተ መንግሥቱ ልዩ ነገር ሆኖ ታየው።
ነሐሴ ፪ ቀን ፲፱፻፩ ዓመተ ምሕረት አዲስ አበባ ከተማ ተፃፈ።
ነገሩ እየከረረ በመሄዱና ከጀርመንና ከሌሎች መንግሥታ ዘንድ ሁሉ በመድረሱ እቴጌ ጣይቱ ለ2ኛ ጊዜ
አዲስ አበባ ላለው ለጀርመን ሚኒስቴር የከረረ ደብዳቤ ፃፉ።
ይድረስ ከሙሴ ሻለር የጀርመን መንግሥት ባለሙሉ ሥልጣን ሚኒስትር
ሰላም ላንተ ይሁን።
አንተ ሁሉን የምታውቅ የመንግሥት ሰው ነህ። በናንተ አገር ፍርዱና ዳኝነቱ የረቀቀ መሆኑ የታወቀ ነው።
አሁን ግን እኔ አጥብቄ ተጨንቄአለሁና ይህንን የኔን ደብዳቤ በፍቅር በወዳጅነት እንድትመለከትልኝ እለምንሃለሁ።
መዠመሪያ የኛ ንጉሥ አጤ ምኒልክ ወደ ከበሩ ንጉሣችሁ ልከው ዶክተር ዚንትግራፍንና ዶክተር ስቲያን
ኪለርን ያመጣችው ሐኪምም ያስታምመኛል ያድነኛል ዶክቶር ዚንትግራፍም የቸገረንን ነገር ስንጠይቀው
ለመንግሥታችን ይረዳልናል ብለው ነበር። አሁን አን ባልሆነ ነገር ተነስተው ሐኪሙም እነዚህ ሹማምንቶች
ካልወጡልኝ አልገባም ብሎ ፃፈ። ዶክተር ዚንትግራፍም ሰውን ሁሉ ሰብስቦ በንጉሡ መርዝ ተደርጐባቸዋልና
በጅሮንድ ሙሉጌታና አዛዥ መታፈሪያ ተይዘው ይመርመሩ ብሎ ለዓለሙ ሁሉ አካፈለው። ሐኪም ማለት
ምሥ ጢረኛ ነው። ንጉሡ መርዝ በሉ ብሎ ለሠራዊቱ መናገር መች ይገባ ነበር። ሠርዊቱም በዚሁ የተነሣ እውነት
የተደረገ መስሎት ከሁለት ተለያየ።
እሱ ያነደደው እሳት እስካሁን አልበረደም። ይህንን ሁሉ አድርጐ ሲያበቃ የተቀበለውን ቤት እሱ በፈቃዱ
ለቆ ሄደ። እዚያም ከሄደ በኋላ እነዚህ ሰዎች ካልወጡ አሰናብቱኝ ብሎ ፫ ጊዜ ወረቀት ፃፈ። ንጉሡም እሺ
መሄድህን ከወደድህ አስናብቼሃለሁ ሂድ አሉት። ከዚህ ወዲህ ዳግመኛ በቃልስ በወረቀትስ ንጉሡ ምነው
መድከማቸው።

ዶክተር ስታይን ኪለርም የፊተኞቹም የነገር ብዛት ድንቅ አይደለምና ነገርም የወረቀትም ጉዳይ
አይብዛባችው ይረፉ ብለው ተናግረዋል። አሁን ግን በዚህ ነገር አጥብቀው ደከሙ። የንጉሡም ድካም ለኔ ጭንቅ
ሆነብኝ። በቃልም በማኅተምም ቢልኩ ይህ የንጉሡ ቃል አይደለም ብሎ አለማመን የውጭ አገሩንም ምንስቴር
ነጋድራስ ኃይለጊዮርጊስን ቢሉ አለማመን እኔ በቃሌ እጠይቃለሁ ማለት ሆነ። የታመመ ሰው ነገር ሲበዛበት
እንዲደክም የታወቀ ነው። ንጉሡ የመንግሥታቸውም ጉዳይ ቢሆን ነገር ድንቅ አይዶለም። በማለት ትተዋል። በሆነ
ባልሆነው ነገር ለምን ይደክማሉ።
አሁንም ይህ የላክነው ነገር ሁሉ የማይሆንልን ከሆነ ወደ እኔ ወደ መንግሥትህ እልካለሁና አንተ
የምትልክልኝ የሆነ እንደሆነ ልስደድልህ። ባንተ በኩል ለመስደድ የማይሆንልኝ የሆነ እንደሆነ እኔ እንድልክ የዚህን
ምላሽ በወረቀት እንድታስታውቀኝ ይሁን። ካንተ ሳላስፈቅድ ብዬ ነው።
መርዙስ ተገኝ አልተገኘም ንጉሥን ሆዳቸውን አላቃጠላቸው ልባቸውን አልፈጃቸው ደኅና ነበሩ። አሁንስ
መርዝ ሆኖ ያደከማቸው የነገሩ አለማለቅ ነው።
ነሐሴ ፬ ቀን ፲፱፻፩ ዓመተ ምሕረት አዲስ አበባ ከተማ ተፃፈ።
ራስ ቢትወደድ ተሰማ ለጀርመኑ ሚኒስትር የከረረ ደብዳቤ “ምላሹን ያለትእግስት እጠብቃለሁ” ብለው
የሚከተለውን ፃፉለት።
ይድረስ ለክቡር ሙሴ ሻለር። የጀርመን መንግሥት ባለሙሉ ሥልጣን ምንስቴር።
የተላከ ከራስ ቢትወደድ ተሰማ የኢትዮጵያ መንግሥት ባለሥልጣን።
ሰላም ለርስዎ ይሁን።
ሐኪም ስቴይንኪለር ማክሰኞ በ፲፩ እግቢ ውስጥ ሣሉ የመርዙን ነገር ለምንስቴሮች ያስታወቁበትን ወረቀት
በነሐሴ በ፲፪ ቀን እረቡ በ፲ ሰዓት ወደኛ እልካለሁ ብለው ነበር። ይልኩልናል ወይስ መቅረቱ ነው። ምላሹን
አለትዕግሥት እጠብቃለሁ።
ነሐሴ ፲፫ ቀን ፲፱፻፩ ዓመተ ምሕረት አዲስ አበባ ከተማ ተፃፈ።
ለመጨረሻ ጊዜም ራስ ቢትወደድ ተሰማ ለውጭ አገር መንግሥታት እንደራሴዎች የሚከተለውን
ማስተባበያ ፃፉ።
ይድረስ ለክቡር ሙሴ ሻርል ብሪስ የፈረንሣይዊ ምኒስቴር ባለሙሉ ሥልጣን።
ለክቡር ኮንትኮሊ ዲፊሊዚአኖ የኢጣሊያ መንግሥት ባለሙሉ ሥልጣን።
ለክቡር ሎርድ ሐርቤ የእንግሊዝ መንግሥት ጉዳይ ፈጻሚ።
ከክቡር ሙሴ እስክር ጃንስኪ የመስኮብ መንግሥት ጉዳይ ፈጻሚ።
ከክቡር ሐፍማን ፍሊፕ የኤታዚኒ ምንስቴር።
የተላከ ከራስ ቢትወደድ ተሰማ የኢትዮጵያ መንግሥት ባለሙሉ ሥልጣን።

ሰላም ለርስዎ ይሁን።
የሐኪሙን የዶክተር ስቴይንኪለርን ነገር ካሁን ቀደም የሆነውን አውቀውታል። በየቀጠሮው ቀን እንደቀሩ
አሁን ደግሞ በነሐሴ በ፲፩ ቀን የሐኪሞች ጉባዔ አድርገን የመርዙን ነገር ሐኪሞች ይመርምሩ ብንል ዶክተር
ስቴይንኪለር ከሐኪሞች ጋር አልነጋገር አሉ። እኔም ራስ ቢቶደድ መንገሻን ራስ ጉግሣን ነጋድራስ ኃይለጊዮርሲን
ይዤ ሥራው የሐኪሞች ነው ምነው አለመነጋገርዎ አልኩ። ሐኪሞቹም ወረቀቱን ስጠንና እንመርምር ቢሏቸው
ለየምንስቴራችሁ ሰጥታችሁና ከነሱ ተቀብላችሁ መርምሩ አሏቸው። ሐኪሞቹም እንዲህስ ከሆነ የኢትዮጵያ
መንግሥት ይህነን ወረቀት ከጀርመን ምንስቴር ተቀብሎ የሰጠን ጊዜ እንመረምራለን አሉ።
ዶክተር ስቴይንኪለርም ለምንስቴ ሻለር ነግሬ በነሐሴ በ፲፪ ቀን በ፲ ሰዓት ወረቀቱን ይስዱላችኋል አሉን።
እኛም በቀጠሮው ቀን ብንጠብቅ ወረቀቱ ቀረብን። ደግሞ በ፲፫ ነሐሴ እስከ ፲፩ ሰዓት ድረስ ጠበቀን ወረቀቱ
ቢቀርብን የመርዙን ነገር ለምንስትሮች ያስታወቁበትን ይልኩልናል ወይስ መቅረቱ ይሆን ብለን ለምንስቴር ሻርል
ብንልክባቸው የዚህን ምላሽ ሐኪሙ የመርዙን ነገር የተመረመረበት ወረቀት የሚገኘው በመንግሥቴ መልክተኛ እጅ
ብቻ ነው ብለው ፃፉልን።
ይህን ወረቀት ለማየት የሚገባን እኛ ነበርን። ዳሩ ግን ይህ ወረቀት ወደኛ ባለመምጣቱ ይገርመናል።
ደግሞም ፊት መርዝ አገኘሁ ያሉ ጊዜ እንደ ኤሮፓ ሥርዓቱ ዕለቱን ለሐኪሞቹ ማሳየት ይገባ ነበር። ዛሬም የዚሁኑ
የመርዙን ነገር ሐኪሞች የመርምሩ ብንል አይሆንም ሲሉ ጊዜ ስለዚህ የመርዙን ነገር ወደርስዎ የፃፉልዎ
አለመተካከሉን እንዲያውቁት ብንል ነው ይህን ወረቀት የፃፍኩልዎ።
ነሐሴ ፲፪ ቀን ፲፱፻፩ ዓመተ ምሕረት አዲስ አበባ ከተማ ተፃፈ።
የኢትዮጵያ መኳንንቶች ንጉሡ መርዝ በልተዋል የተባለበትን ጉዳይ ሲመረምሩ መርዝ ያበሉ በጅሮንድ
ሙሉጌታና አዛዥ መታፈሪያ ናችው በማለት ወሬውን ለሕዝብ ያዳርሱ ከንቲባ ገብሩ ስለሆኑ ተይዘው እንዲመረመሩ
ሲታዘዝ ቀደም ብሎ እንዳነበብነው ከንቲባ ገብሩ ሸሽተው ከጀርመን ለጋሲዮን መግባታቸው ታወቀ። የከንቲባ
ገብሩን አምልጦ ከጀርመን ለጋሲዮን መግባት ቢትወደድ ተሰማ እንደሰሙ በኢትዮጵያ ለጀርመን መንግሥት
ባለሙሉ ሥልጣን ሚኒስትር የሚከተለውን ደብዳቤ ፃፉ።
ይድረስ ከሙሴ ሻለር የጀርመን መንግሥት ባለሙሉ ሥልጣን ሚኒስቴር።
የተላከ ከራስ ቢትወደድ ተሰማ የኢትዮጵያ መንግሥት ባለሙሉ ሥልጣን።
ሰላም ለርስዎ ይሁን።
ይህን ቃል ልጽፍልዎ መንግሥት አዞኛል። ከንቲባ ገብሩ ዜጋችን ነው። ይልቁንም ሾመን ሥራ
አስይዘነዋል።

ከመንግሥታችን

ሳይሰናበት

ሥራውን

ትቶ

እናንተ

በባንዲራ

ወስዳችሁት

ከናንተ

ዘንድ

አስቀመጣችሁት። አለመንግሥት ፈቃድ ያስያዙትን ሥራ ትቶ የኮበለለውን ሰው ማስጠጋት ይህ ሥራት አይደለም።
በፍትሐ ነገሥታችሁም የተፃፈ ነው። አሁንም ይስደዱልን። ለዚህ ነገር ሰዓት አያስፈልግምና ምላሹን በቆሎ
ያስታውቁኝ።”
አዲስ አበባ ያለው የጀርመን ባለሙሉ ሥልጣን ሚኒስትርም ከንቲባ ገብሩን ለኢትዮጵያ መንግሥት
አሳልፌ አልሰጥም አለ። ከዚህ በኋላ በዳግማዊ አጤ ምኒልክ ስም የመጨረሻ ደብዳቤ ለጀርመን ንጉሥ ተጻፈ።

ሞዓ አንበሳ ዘምነገደ ይሁዳ ዳግማዊ ምኒልክ
ሥዩመ እግዚአብሔር ንጉሠ ነገሥት ዘኢትዮጵያ።
ይድረስ ከክቡር ወዳጃችን ከዳግማዊ ዊልሐም የአልማኒያ ንጉሠ ነገሥት ሰላምና ጤና ለርስዎ ይሁን።
የከበሩ ንጉሠ ነገሥት በቸርነትዎ ሐኪሙን ይንስለርን ለምክር የሚረዳንን ዶክቶር ዶንተግሪፍን ስደድልን
በመምታቸውም እኔንም ሠራዊቴንም ደስ ብሎን ነበር ነገር ግን ሐኪሙም እንኳን መድኃኒት አድርጎ ሊያድነኝ
በብዙ ሁከትና በብዙ ድካም ከረምሁ። አሽከሮቼን ሹማምንቶቼን ከኔ የማይለቱን እኔ የማምናቸውን እነሱ ካልወቱ
ብለው ዶክቶት ዶንቶግሪፍ እኔ አልኖርም አሰናብቱኝ አለ ሐኪሙም እነሱ ካልወቱ መድኃኒቱን አላደርግም
አልገባም ብሎ ሁሉንም ጻፍልኝ። እኔ የነዚህን ሰዎች ነውራቸው ሣይገለጥ ሣይረቱ እንዴት ይወጣሉ አልኩ እነሱ
ግን ካልወጡ አንኖርም አሉኝ። እነዚህስ አይወጡም ብዬ እሺ ብዬ አሰናበትሁ። ክቡር ወዳጄ መንሥትዎ የውነተኛ
ፈራጅ መሆኑን አምናለሁ ይህ ነገር ተመርምሮ እንድንሰማው ተስፋ አለኝ ይህንን ሁሉ ያደረገና ሁከት ነገር ያመጣ
የኔዜጋ የጀርመንን ቋንቋ የሚያውቀው ሰው ነው እሱም እኔ እንዳልምረውም በባንዲራ ወስደው ከጀርመን ለጋሲዮን
ፊት አስቀምጠውታል። ሹሚ ነው ዜጋዬም ነው ወደኔ ስደድልኝ ብለው የጀርመንን መንግሥት ማስቀይም
ይሆንብኛል ብዬ አሰብሁ። እሱም ከነሱ ጋራ ይምጣና ከዚያው ከምንግሥትዎ አብሮ ይመርመር ይህንን በብዙ
ማፍቀርና ማመን ነገሩ ተገልብጦ እንደሆነ ሰማሁ አሳምንዎታለሁ የሆነውን ሁሉ ገልጦ የሚያስረዳ ግን የእቴጌ
ደብዳቤ ነውና ከዚ ላይ ይገኛል። ለርሶ እድሜና ጤና ለሕዝብዎ ሰላምና ዕረፍት እንዲሰጥዎ እግዚአብሔርን
እለምናለሁ።
ነሐሴ ፳፩ ቀን ፲፱፻፩ ዓመተ ምሕረት አዲስ አበባ ተፃፈ።
ምኒልክ የጠቀሱት የእቴጌ ጣይቱ ደብዳቤ የተጻፈው ከዚህ ከአሁኑ የምኒልክ ደብዳቤ በፊት ነው። ሁሉንም
ነገር ያስረዳል የተባለው እቴጌ ጣይቱ ያጻፉት ደብዳቤ ቀጥሎ ያለው ነው።
ይድረስ ከክቡር ወዳጃችን ከዳግማዊ ዊልሃም የጀርመን ንጉሠ ነገሥት።
የተላከ ከእቴጌ ጣይቱ ብርሃን ዘኢትዮጵያ።
ሰላም ለርስዎ ይሁን።
በብዙ ማክበርና በትሕትና ይህንን ደብዳቤ ልፅፍልዎ አስብሁ ስለዚህ ይህንን የደረሰብኝን የሚያሣዝን ነገር
ደፍሬ ልጽፍልዎ የግድ ሆነብኝ ልታገሰው አልቻልኩኝምና። ስለ አጤ ምኒልክ ጤና መጉደል ጌታዬን የወዳጁን
አጣቸው ይሆን ብዬ አጥብቄ ተጨንቄአለሁ። ለሴቶች ካባት ከናት ከልጅ ከወንድም የጮኛ ነገር ጭንቅ እንደሆነ
የታወቀ ነው ስለዚህ የጀርመን መንግሥት ሐኪም የጥበብ ረቂቅ ብልሃት ስመ ጥሩነቱ አስከሚደርስ ምኞቴ
እንዲፈጸምልኝና ብብሩ አጥብቆ ለሚወዳቸውም ሕዝባችን ንጉሡ በሕይወት እንዲቆዩለት ለመፈወስ የሚያስፈልግ
ነገር ሳይደረግላቸው እንዳይቀር ብለን የጀርመንን ስመ ጥሩ የጥበብ ረቂቅ ብልሃት ረዳትነት ለመንን ንጉሡም
በቸርነትዎ ሐኪሙንም ምክር የሚረዳንንም ይስደዱልን ያልነውን ዶክቶር ዶንትግራፍን ስደዱልን እንሱም
በመምጣታቸው እኛንም ሠራዊታችንንም እጅግ ደስ አለን። ነገር ግን እንደተመኘነው ሳይሆን ቀረ። አለመሆኑንም
ለማስረዳት ከዚህ ቀጥሎ ለሚጻፈው ቃል አስታውቃለሁ። ሐኪሙ ዶክቶር ስቲይኪለር በሚያዝያ ፪ ቀን ገቡ
ከዚያም አንስቶ እስከ ግንቦት ፲፭ ቀን ጧት ማታ እየተመላለሱ ለንጉሡ መድኃኒቱን ሲያደርጉ ስነበቱ። በግንቦት
በ፲፭ ቀን ግን በንጉሠ ነገሥቱ ደም የመርዝ ፍለጋ አገኘሁ ይጠንቀቁ ብለው ለኔ ነገሩኝ።

እኔም ባጤ ምኒልክ መርዝ ማን ያደርግባቸዋል ይህ ነገር አይጠረጠርም አልሁ። ሐኪሙም ከወጥቤት
ዕቃም ከምንም ከምን እድፍ መጠንቀቅ ነው አለ። የከበሩም እጮኛዬ ሕመምዎ ከጀመረዎ ቀን አስንቶ እስካሁን
ድረስ የዛሬው ሰዓት በኔ ዘንድ የተወደዱ ስለሆኑብኝ። ያለዕረፍት በብርቱ ትጋት ጥንቃቄ ከብቤ ጌታዬን
የማስታምምዎ እኔው ራስ ነኝና። የሐኪሙን ትዕዛዝ ህሉ መሪ ደሙን ተደላድዬ ማስረዳት የሚቻለኝ ስለሆነ
ይህንንስ እሺ የሚሰናዳውም ምግብ ሁሉ ፀረ ቤት ነው አልሁ።
ከዚያም ወዲህ ዳግመኛ መርዝ አገኘሁ ብለው አልነገሩትም እንደፊተኛው መድኃኒቱን ሲያደርጉ ቆዩ።
ዶክቶር ዲንትግራፍም እሳቸው ያሉትን ሁሉ አድርገን ለሳቸው የሚመቻቸውን ማለፊያ የተሰናዳ ቤት ሰጥተን
አክብረን አስመችተን አጉረናቸው ነበር። በሐምሌ ፱ ቀን ግን ዶክቶር ዲንትግራፍ ሐኪሙን ይዘው መጥተው ይኛ
መኳንንቶችና ሠራዊት ከተሰበሰበት ላይ በጉሡ ክፉ ነገር ተደርጐባቸዋልና በብርቱ የታመኑትን አገልጋዮቻችንን
እጃቸውን ተይዘው ይመርመሩ። ይህ ካልሆነ ሐኪሙ ገብተው መድኃኒት አያደርጉም ብለው ከለከሉ።
በበነጋውም ዶክቶር ዲንትግራፍ ከንጉሥ ልገናኝ ብለው ላኩ እኛም እሺ ብለን ፪ታችንም ፩ላይ ሁነን
ጠራናቸውና ለእሳቸውም እነዚህ ሰዎች እጃቸው ተይዘው ይመርመሩ አሉ የታመኑ አሽከሮቻቸው ናቸው
አይጠረጠሩም። እጃቸው ተይዘው የሚመረመሩት ምንድነው ብንላቸው ካልተመረመሩ ሐኪሙ አይገቡም አሉ።
ደግሞ በበነጋው ምንስትሩን ሙሴ ሸርለን እርተው እነዚህ ፪ቱ ሹማምንቶቻችንን ይያዙ ያሉበት ምንድን
ነው ነገሩ ብለን ብንጠይቃቸው በንጉሡ ምግብ ውስጥ መርዝ ተገንቷል በመብልና በመጠጥ ሁኖ ንጉሡን
አልጐዳቸውም እንጂ ሐኪሙ አግኝተዋል ብለው ነገሩን።
እኔም ለምንስትሩ ንጉሡን የሚመግቡትን ሁሉ የሚሰናዳ ከኔ ቤት ነው የኔ ሹሞች ናቸው የሚያሰናዱት
እነዚህ ሰዎች ግን በኔ በምንም በምን አይደርሱም ብዬ አስታወቅሁ። ንጉሡም እነዚህ በዚህ ነገር አይጠረጠሩም
ሥራቸው አይደለም ብለው ተናገሩ። ሕዝቡም አጤ ምኒልክን እንደነፍሱ እንዲያውም ከነፍሱ አልቆ እንዲያፈቅርዎ
ንጉሡም በሕዝቡ አክብሮትና አፍቅሮት መከበብዎን ተደላድዬ አውቃለሁና ይህንን ሥራ በሕይወታቸው ላይ
ሊሠራባቸው ማንም የሚችል ሰው የለም።
ሚኒስትሩ ግን ምንም ቢሆን እነዚህ ሰዎች ካልወጡ አይሆንም ንጉሡን የሚጠብቁት ሐኪሙ ሌላ ሰው
መርጠው ያግቡ አለ። ሐኪሙም እንደዚህ እነዚህ ሰዎች ካልወጡ አልገባም ብለው ቀሩ። እኔም በዚህ ነገር እኔን
የሚጠብቀኝ ሌላ ሹም መቀበሉ ታላቅ ሸክም ሆነብኝ በገዛ ሰውነቴ ላይ መርዝ በማድረግ መጠርጠር አይቻልምና።
ደግሞ የዛኑ ለት ማታ ዶክቶር ዲንትግራፍ እነዚህ ሰዎች ካልተሻሩና ካልወጡ እኔ አልቀመጥም ብለው
የሰጠናቸውን ቤት ለቀው ሄዱ።
ከዚያም ከሄዱ በኋላ እነዚህ ሰዎች ካልወጡ እኔን አሰናብቱኝ ብለው ወደ ንጉሡ ወረቀት ጻፉ። ንጉሡም
አንተም ልሰናበት ያልክበት እነዚህ ሰዎች የሚወጡበት ብልሃቱ ካልተገለጠ እንዴት ይሆናል። አንተው ይመርመሩ
ካልክበት ነገር በ፩ ሐምሌ ማክሰኞ እንድትመጡ ብለው ላከባቸው። በዚያም ለነሱ ባስታወቅንበት ቀን አባታችን
አቡነ ማቴዎስም በከተማው ያሉ ሐኪሞች የኛ መኳንንቶች ሁሉ ተሰብስበው ካ፬ ከ፪ ሰዓት ሲጠብቁ ውለው እነሱ
ሳይመጡ ቀሩ። የተሰበሰበውም ሰው በየቤቱ ገባ ዶክቶር ዲንትግራፍም ዳኛውስ ማነው ስፍራውስ ወዴት ነው
ብለው ሳይመጡ ቀሩ።
ሐኪሙም እነዚህ ሰዎች ፈጽመው ካልተከለከሉ እኔ አልገባም። ደግሞም ስገባ እኔ የምወደውን አስተርጓሚ
ይዤ ነው የምገባው ውሌ ይህ ነው ብለው ወረቀት ጻፉ። በዚህ ምክንያት ወደፊትም እንዲያስታምሙልኝ

እርዳታቸውን ለመፈለግ የማይመቸን ስለሆነብን ደግሞ ፫ተኛ እነዚህ ሰዎች ከዚህ ተከልክለው ወደ ሌላ አገር
ካልሄዱ እኔ አልኖርምና አሰናብቱኝ ብለው በራስ ቢትወደድ ተሰማ እጅ ወረቀት ላኩ። ንጉሡም እኔም በነዚህ
በሰዎች በሹመት ነገር ሌላ የተመቀኛቸው ሰው ተነስቶ አስወጡልን ያልናቸው ሰው ይኖር እነዚያማ ከመጡ ጥቂት
ቀን ነው አገሩን አያውቁት ሰውን አለመዱት ከነሱም ጋራ ጠብ የላቸው ይህ ነገር ምን ይሆን ብለው ገረመን።
ከዚህ በኋላ ይህ ካልሆነ አሰናብቱኝ ብለው ለ፫ኛ ጊዜ ወረቀት ላኩ። ከዚህማ ወዲያ አላሰናብትም አሉኝ
ብለው ወደ መንግሥታቸው የላኩ እንደሆነ የከበሩ ንጉሠ ነገሥት ወዳጄ ይቀየሙኛል ብለው ለዶክቶር ዲንትግራፍ
ይመርመር ብትሉ እሺ ብለን ቀን ቆርጠን ብናስታውቃችሁ ሳትመጡ ቀራችሁ።
እኔ የማምናቸውን ያስደግኋቸውን የሾምኋቸውን ሹማምንቶቼን ከዚህ ወጥተው ወደ ሌላ ነገር ካልሄዱ ከነሱ
ጋር ለመኖር አይሆንልኝም ብለህ መሰናበትህን ከወደድህ እሺ አሰናብቼሃለሁ በልው ጻፉለት።
በዚህ በኛ ዘንድ ያለ ምንስቱ ሙሴ ሸለር ግን ግን መልካም ሰው ናቸው ዳሩ ግን ግን ነገሩን መርምረው
ለኛ ባለማስታወቃቸው አዘንን።
ሰለሆነም የተመኘነውን ፈቃዳችንን ለመፈጸም ብለው በታላቅ ቸርነትዎ ላደርጉልን በጐ አድራጐት እኔ
እራሴ በፍጹም ልቤ ግርማዊ ሰውነትዎን አመሰግናለሁ። ይህንን ሁሉ ነገር መጻፋችንን እነሱን ለማዋረድ ብለን
አይደለም ብለን አይደለም የንጉሡ ልቦና እናይቀየምብን ብለን ነው እንጂ ዳሩ ግን አንድነቱ ያዋሀደንን ታላቁ
ፍቅራችንን ለማሰናከል ይህም ካለትንሽ ነገር ምክንያት ይሆናል ተብሎ አለመጠርጠሩ ግልጥ ነገር ነው።
የንጉሡ ፈቃድም ቢሆን ከዚህ በኋላ ሁሉንም ነገር የሚጠይቋቸው ምላሽ የሚናገሩት ከኛ ዘንድ
መልክተኞች ለመስደድ እንመኛለን። ነገሩ ብዙ ስለሆነ በወረቀት አይጠቀለልምና። ፊት ከሙሴ ሮዝ ጋራ መጥተው
የነበሩት ሐኪም ሀንስ ቮልብረሽት ለኔም መድኃኒት አድርገውልኝ ነበርና ዛሬም ለጥቂት ቀን እንዲመጡልን
እንለምናለን።
ለርስዎ እድሜና ጤና ለሕዝብዎም ሰላምና ዕረፍት እንዲሰጥልን እግዚአብሔርን እንለምናለን።
ነሐሴ ፲፩ ቀን ፲፱፻፩ ዓመተ ምሕረት አዲስ አበባ ከተማ ተጻፈ።
እቴጌ ጣይቱ ይህን ደብዳቤ ከሸኚው ከምኒልክ ደብዳቤ ጋር ለጀርመን ሚኒስትር ለሻለር ሰጥተው
ደብዳቤዎቹ ተላኩ። ሻለር ደብዳቤዎቹን በሚልክበት ጊዜ የእርሱንም አስተያየት ጨምሮ ፅፎ ላከ። ሌላ ሐኪም
ይምጣ ለተባለው ሻለር በጻፈው ደብዳቤ ላይ የራሱን አስተያየት ሲገልፅ “….የኢትዮጵያ መንግሥት ለዋስትና
ይሚሆን ብዙ ገንዘብ ካላስቀመጠ ሐኪም እንዳይላክ….” ብሎ ፃፈ።
ምኒልክ ግንቦት 10 ቀን 1901 ዓ.ም ባደረጉት ኑዛዜ የአልጋ ወራሻቸውን ስም ሳይገልጡ “ከልጄ ጋር”
ብቻ የሚል ስለነበር ለማን እንደተናዘዙ ግልፅ አልነበረም። ይህ ነገር የሕዝቡም ጥያቄ ስለነበር እንደገና ለማናዘዝም
በክረምቱ ውስጥ አንደበታቸው ስለተያዘ አልተቻለም ነበርና ክረምቱ ሲወጣ በ1902 ዓ.ም በጥቅምት ወር ሻል
ስላላቸው ጥቅምት 20 ቀን ከቤተ መንግሥት ለተሰበሰበው መኳንት አልጋ ወራሻቸው ልጅ ኢያሱ መሆናቸውን
አሳወቁ።
ምንም እንኳን በከባድ ሕመም ቢያዙም ምኒልክ በታላቅ ሥራዎችና በፍርድ ላይ በመግባት ውሳኔዎችን
ያዳምጡና መስማማት ያለ መስማማታቸውን በምልክት ይገልጡ ነበር። ለምሳሌ በምኒልክ መታመምና በሌላም

ምክንያት ሸፍተው የነበሩት የትግራይ ገዥ ደጃች አብርሃ ጦር ተልኮባቸው ድል ሆነው በ፲፱፻፪ ዓ.ም በህዳር ወር
ከ25 መኳንንቶቻቸው ጋር ተይዘው አዲስ አበባ መጡ። በልጅ እያሱ መሪነት በተቀመጠው ችሎት ላይ ቀርበውም
በደጃች አብርሃና በመኳንንቶቻቸው ላይ የሞት ፍር ተፈረደባቸው። ይህን የሞት ፍርድ የሰሙት ምኒልክ አፋቸው
መናገር ስለማይችል ራሳቸውን በመነቅነቅ የሞት ፍርዱን መቃወማቸውን ገለጡ። ይህን የተመለከተው መኳንንትም
የሞት ፍርዱን በእስራት ለውጦ እነደጃች አብርሃ ወደ ዙዋይ ሐይቅ ተላኩ። በኋላም ወደ አንኮበር ተዛወሩ።
እስቴይንኪለርና ዚንትግራፍ በአዲስ አበባ ጀርመን ለጋሲዮን ተቀምጠው የበሊን ውሳኔ ይጠባበቁ ጀመር።
በርሊን ግን እንኳን እነሱን ምኒልክን እንኳ አስትውሳ ለጣይቱ ደብዳቤ መልስ አልሰጠችም። በዚህ ሁኔታ
የተናደደው ዚንትግራፍ በፈቃዱ በመስከረም ወር ወደ ካይሮ ሔደ። እስቴይንኬለር ለአገልግሎቱ የተሰጠውን ሶስት
ሺ ብር ይዞ እድሌን ልሞክር ብሎ በአዲስ አበባ ከተማ ውስጥ ክሊንክ ከፈተ። በክሊኒክ በኩል ገበያ ስላጣ
የጀርመን ጋዜጦች ወኪል እሆናለሁ ብሎ ወሬ መላክም ጀምሮ ነበር። በመሐሉም ሲያጭበረብር ተገኝቶ ከኢትዮጵያ
እንዲወጣ ተደረገ።
ታላቁ አጤ ምኒልክም ፲፱፻፮ ዓ.ም. ታህሳስ ፫ ቀን ሞቱ።
በርትሊ እንደፃፈው “….ዶክተር ማርቲን (ወርቅነህ) እንዳጫወቱኝ ንጉሡ በመጨረሻው ቀን በጠና
ታመው ዶክተር ማርቲን ተጠርተው የተቻላቸውን ሁሉ እንዲያደርጉ ተባለ። ዶክተር ማርቲን ሕክምና ሲጀምሩ
ባጠገባቸው ያሉ ታላላቅ ሰዎችና ቄሶች ሕክምናውን ስለከለከሉ ንጉሡ ሞቱ። እንደተለመደው እነኚህ መሀይምናን
ሰዎች በፈረንጅ ሕክምና አናምንም እያሉ ሕክምናውን ባይከለክሉ ኖሮ ምኒልክ አይሞቱም ነበር።….” በማለት
ጽፍዋል።
ብላታ መርስዔ ኅዘን ወደ ቂርቆስ ደግሞ “….በዚህ ዓመት አጤ ምኒልክ ሕመም ፀንቶባቸው ነበርና
ታህሣሥ 3 ቀን 1906 ዓ.ም በዕለተ አርብ ሞቱ። ወዲያው እንደሞቱ የግቢ ሥራ ቤቶች የልቅሶ ድምፅ አሰሙ።
ነገር ግን የልጅ ኢያሱ ባለሟሎች አገር እንዳይሸበር ሰግተው በቶሎ ዝም አሰኙዋቸው። አቤቶ ኢያሱ በዚያ ዕለት
ያደሩት ፍልውሃ በሚባለው መታጠቢያ ቤታቸው ነበር። እዚያው እንዳሉ ማለዳ የአባታቸውን የአጤ ምኒልክን
መሞት ሲሰሙ ደንግጠው ወደ ቤታቸው ወጥተው ተቀመጡ። ሆኖም አገር እንዳይሸበር በማለት ሀዘናቸውን በይፋ
አላሳዩም። እንዲያውም አንዳች ሀዘን አለመኖሩን ለማስመሰልና ለማሳመን ሲሉ በማግሥቱ ቅዳሜ ወደ ጃንሜዳ
ወጥተው ከአሽከሮቻቸው ጋር በፈረስ ጉግስ ሲጫወቱ ዋሉ። ይህም ለአገር ፀጥታ ሲባል አማካሪዎች ያቀረቡላቸው
ዘዴ መሆኑ አይጠረጠርም። ስለዚህ የአጤ ምኒል ሞት ሚስጥር ሆኖ ተደበቀ።
“የአጤ ምኒልክን አስክሬን አሽከሮቻቸው እንደ ነገሥታት ማዕረግ አምሮ በተሠራ ብረት ሣጥን አድርገው
በቤተ መንግሥቱ ግቢ ውስጥ ባለችው በስዕል ቤት ኪዳነ ምሕረት ቤተ ክርስቲያን በክብር አስቀመጡት።
ባለቤታቸው እቴጌ ጣይቱና ልጃቸው ወይዘሮ ዘውዲቱ በሣጥኑ አጠገብ ሆነው መሪር ልቅሶ ያለቅሱ ነበር። ከዚህ
በኋላ አጤ ምኒልክ በሕይወት አሉ እየተባባለና እየተወራ እስከ ሰገሌ ዘመቻ ድረስ ሁለት ዓመት ከአሥር ወር
ተደበቁ። የመንግሥቱ ሥራም በስማቸው ይካሄድ ነበር። አጤ ምኒልክ የተወለዱት ነሐሴ ፲፪ ቀን ፲፰፻፴፮ ዓ.ም
ስለሆነ በሞቱበት ጊዜ ዕድሜያቸው 69 ዓመት ከአራት ወር ነበር።
“አቤቶ ኢያሱ ምንም እንኳ የአጤ ምኒልክን ሞት እንዲደበቅ ቢያደርጉም ወሬውን የከተማው ሕዝብ
ሰምቶት ነበርና ሁሉም በየቤቱ በድብቅ እያለቀሰ ሐዘን አደረገ። አሽከሮቻቸውም የጌታቸውን ስም በፀሎት
ለማስጠራትና ተዝካር ለማውጣት ሰዓት ሌሊትም ለማስፈታት ተነሳስተው ነበር። ነገር ግን ሞታቸው በመደበቁ

ምክንያት ይህን ለማድረግ ችግር ሆነባቸው። ስለዚህ በስውር ለማስፈታትና ተዝካር ለማውጣት ልዩ ልዩ ዘዴ
ይፈጥሩ ጀመር። እንዲህ ያደረጉት ሰዎች ብዙ ሲሆኑ አሁን ለምሳሌ ያህል አንዱን ስም ከዚህ በታች እጠቅሳለሁ።
“ቀኛዝማች ገብረ ጊዮርጊስ የተባሉት አሽከራቸው በዚያው ጊዜ ወደ አዲስ ዓለም ማርያም ሄደው
ወንድሜ ሞቶብኛልና የሰዓተ ለሊት ፍታት ፍቱልኝ የክርስትና ስሙ ሣህለ ማርያም ነው በለው ካህናቱን ለመኑ።
ሣህለማርያም የአጤ ምኒልክ የክርስትና ስም ነበርና ካህናቱ ጥያቄአቸውን ሰምተው ከተመካከሩ በኋላ የወንድምዎ
ስም ሣህለማርያም ከአጤ ምኒልክ የክርስትና ስም ጋር ተመሳሳይ ስለሆነ አንፈታም። ልጅ ኢያሱ እንዳይቀጡን
እንፈራለን። አይሆንልንም ብለው መለሱላቸው። ይኸውም የካህናቱን ውለታ ቢስነትና የቀኛዝማቹን ቁም ነገራምነት
የሚያመለክት ነው። የሆነው ሆኖ ስም ተጠርቶ ፍታት አልተፈታም እንጂ ቀኛዝማች ገብረ ጊዮርጊስ ለተዝካር
ያሰናዱትን

ድግስ

ለነዳያን

ለካህናት

አብልተውታል።

አብርደውታል።….” ብለዋል።
ምኒልክ ከሞቱ በኋላ ልጃቸው ብኋላ ንግሥት የሆኑት፤
ወይዘሮ ዘውዲቱ የገጠሙት።
ከሸማው አጥር ውስጥ የግምጃ ድንኳን፤
ግራ ቀኝ መከዳ ምንጣፍ ዙሪያውን።
ዘውድና ሕለተ ወርቅ ካባና ቀሚስ፤
ባለወርቅ መጣምር እያለ ፈረስ፤
ይመስለኝ ነበር ይሄ የማይፈርስ።
33 ዘመን የገዛንበቱ የበላንበቱ የጠጣንበቱ፤
የትሣስ ባታ ለት ተፈታ ወይ ቤቱ።
ብትታመም ልጅህ እጅግ ጨነቀኝ፤
ስትሞትስ አልሞትም እኔ ብልጥ ነኝ።
ወልደውኛል እንጂ እኔ አልወለድሁዎ፤
አንጀቴን ተብትበው ምነ መያዝዎ።
አሳዳጊዬ አንቱ አላውቅም እናት፤
ምነዋ ሞግዚቴ እንዲህ ያል ክዳት።
ቀድሞ የምናየው የለመድነው ቀርቶ፤
እንግዳ ሞት አየሁ አባቴ ቤት ገብቶ።

ሀዘናቸውንና

ለቅሶአቸውን

በዚህ

ዓይነት

ዘዴ

ምልክቱ ይህ ነው የንጉሥ ሞት ኅዘን፤
ጣይቱ ስትጨልም ጨረቃ ደም ስትሆን።
እጅግ አዝኛለሁ አላቅሰኝ አገሬ።
የሁሉም አባት ሞተ ተጐዳችሁ ዛሬ።
አሻግሬ ሳየ እንዲያ በሰው ላይ፤
መከራም እንደሰው ይለመዳል ወይ።

በሕዝብ የተገጠመ
አጤ ምኒልክ ሲሞቱ፤
ምነው አትሔዱ ከፍታቱ።
እናንተ ሰዎች ክፋታችሁ፤
አለማስቀበራችሁ። (ዓለም አስቀበራችሁ)
አጤ ምኒልክ ንጉሡ፤
አባ ማቴዎስ ጳጳሱ፤
ቃኘው መኰንን ራሱ፤
ሄዱ ይላሉ ገሠገሡ።
እምብዛም አሽከር አልቀራቸው።
ሁሉም ተከተሏቸው።
የዓለም መልክ ዥንጉርጉር፤
ነጭ ጥቁር እንደነበር።
አይቻለሁ በሰልፍ፤
በምኒልክ ጊዜ ስታልፍ።
ምኒልክ መጓዙን የምትጠይቁኝ፤
ፊትም አላለፈ ኋላም አይገኝ።
ምኒልክ ተክላችን ወዴት ጠፋ ካገር፤

ሸዋ አዲስ አበባ ታይቶባቸው ነበር።
አርባ ስድስት ዓመት የገዛኸው ንጉሥ፤
እንዳለህም ስጠኝ ከሌለህም ላልቅስ።
እንዴት ውላችኋል ንጉሥ ወዴት ዋሉ፤
እስከ ጊዜው ድረስ ገበያ ነበሩ።
ጌታዬ ምኒልክ ጃኖ አለመንሁም በቅሎ አለመንሁም፤
አምና ነበር እንጂ ዘንድሮ የለሁም።
ምኒልክ ይወቁት ዓይኔ ጠፋልዎ፤
የተፈቱበት ነክቶብኝ ጣትዎ።
አልጫ መረቁ ወጡ ሰለቸኝ፤
ምኒልክ ተነስቶ ሽሮ ባበላኝ።
ያ ዳኝው ምኒልክ ሁዳዱን አስፍቶ፤
በየቦታው ተልሞ በየቦታው ተግቶ፤
ሳይጨርስ አረፈ አዝመራውን ትቶ።

የምኒልክ ሐውልት
በአዲስ አበባ ከተማ ያለውን የዳግማዊ ምኒልክን ሐውልት ያሠሩት ልጃቸው ንግሥት ዘውዲቱ ናቸው።
ሐውልቱ የተሠራው ጀርመን ነው። የተሠራውም ከነሐስ ሲሆን የሠራውም ሐርቲል የተባለ ጀርመናዊ ነው።
ሐውልቱ ተመርቆ ለሕዝብ የተገለጠው ጥቅምት 22 ቀን 1923 ዓ.ም ነው። ንግሥት ዘውዲቱ በዘመናቸው
የአባታቸውን ሐውልት ቢያሠሩም ለምርቃቱ ሳይደርሱ በሞት ተቀደሙ። ይህ ሐውልት ተመርቆ የተከፈተው
በአልጋ ወራሽ ተፈሪ መኮንን የንግሥ በዓል ዋዜማ እለት ነው።
ኢብሊን ዋህ በአመራረቁ ስነ ሥርዓት ላይ ተገንቶ ስለነበር የአመራረቁን ሁኔታ ሬሞት ፒፕል በሚለው
መጽሐፉ ውስጥ ገልጦታል።
“….ጧት ሙዚቀኞች በአደባባዩ እየዞሩ ይጫወታሉ።….የምኒልክ ሐውልት የሚመረቅበት ቀን ነው። ስነ
ሥርዓቱ የሚጀምረው በ10(በኛ4) ሰዓት እንደሆነ ተነግሮናል። ስነ ሥርዓቱ ከሚጀመርበት ሰዓት ቀደም በለን
አይረን ራቬንስዳል እና እኔ ከበዓሉ ቦታ ሔድን። የሰው መስቀያ የነበረው ወርካ ዛፍ ከነበረበት ቦታ የምኒልክ
ሐውልት ቆምዋል። ሐውልቱ በክፍት አረንጓዴ ሐር ተሸፍንዋል። ዙሪያውንም ትንሽ የአትክልት ቦታ አለች።….

“ጥቂት ሰዎች መጡና ከመግቢያው ጀምረው ምንጣፍ አነጠፉ። ትልቅና መልኩ ቢጫ የሆነ የጠረጴዛ
ዣንጥላ ዘረጉና የሆቴል ደጃፍ አስመሰሉት። ግማሹ በአካባቢው ያለውን ቅጠላ ቅጠል ይጠርጋል። ባንድ በኩል
የእጅ መደገጊያ ያለው ወንበር ተደረገ። በሌላ ወገን ፎቶግራፍና ሲኒማ አንሺዎች ቦታ ለመያዝ ይጋፋሉ። በሌላ
በኩል ደግሞ ምንጣፉ ዘንድ ለመጠጋት የሚጋፋውን ሕዝብ ፖሊሶች ዱላ ይዘው ይከላከላሉ።
“አራትና አምስት የሚሆኑ ኤሮፓውያን ተፈቅዶላቸው ምንጣፉ አጠገብ ቆመዋል። እኛም ከነሱ ጋር
ቆምን። በየአስሩ ደቂቃ ፖሊስ እየመጣ ዞር በሉ እልፍ በሉ ይለናል። የፈቃድ ወረቀታችንን ስናሳይም ሰላምታ
ሰጥተውን ይሄዳሉ።
“ግማሽ ማይል በሚሆነው መንገድ የክብር ዘበኛ ሰልፈኛ ቆምዋል። ቤልጂግዊው ኰሎኔል ፈረስ ላይ
ተቀምጦ ሰልፉን ያስተካክላል።….ጥቂት ቆይቶ ሻለቃ ሲንክለር የሙዚቃ ባንዱን ይዞ መጣ። ሜጀር ሲንክለር ወደ
ኮሎኔል ተጠግቶ መመሪያ ጠየቀ። ኮሎኔሉ እንግሊዝኛ አያውቅም። ሜጀሩ ደግሞ ፈረንሣዊኛ አያውቅም። ስለዚህ
ኮሎኔል መመሪያውን ለመስጠትና የሜጀር ሲንክለር ሙዚቀኛ በየት ቦታ እንደሚዞር ኮሎኔል ብቻውን በፈረሱ
እየዞረ ሁኔታውንና ቦታውን አሳየው። አልተግባቡም።
“በኋላ በኤረን አስተርጓሚነት ይነጋገሩ ጀመር። ለካስ ኮሎኔል የሚለው የኔ ባንድ ስላለና የሚዞረውም
እንዳሳየሁህ ስለሆነ የእንግሊዝ ሙዚቀኛም ይገኛል ተብሎ ስላልተነገረኝ አታስፈልግም ነው። ሻለቃው (ሜጀር)
ደግሞ ልክ አይደለህም ስነ ሥርዓቱ የሚፈፀመው በ10 (በኛ 4) ሰዓት ስለሆነ ሙዚቀኞቹን ይዘህ እንድትገኝ ተብዬ
ታዝዣለሁ ይላል። ኮሎኔል ደግሞ ምንም የማውቀው ነገር ስለሌለ በዚህ አደባባይ ላንተ ሙዚቀኞች የሚሆን ቦታ
የለም ይለዋል።….በመጨረሻ እርቅ ወርዶ ያ እንግሊዝ ሙዚቀኛ ባንድ ከኮሎኔሉ ወታደሮች ሰልፍ መጨረሻ
ከኮረብታው በታች እንዲቆም ተፈቀደለት። በዚህም ኦፊሰሩ ተናዶ ሙዚቀኞቹን ይዞ ሔደ።
“ወዲያው ደግሞ በቆመው ሕዝብና በፖሊሶች መሀል ረብሻ ተነሳ። ደሌጌሽኖች መምጣት ጀመሩና
ወታደሮች በብረት ሰላምታ ሲሰጡ ረብሻው በረድ አለ። የአገር ተወላጅ የሙዚቃ ባንድም ሙዚቃ ያሰማ ጀመር።
“ዴሌጌሽኖች በዣንጥላ ሥር በተደረገላቸው ወንበር ተቀመጡ። ብዙ ጭብጨባ ሲጨበጨብ የአልጋ
ወራሹ መምጣት ታወቀ። አንድ ጥቁር ሰውየ በራሱ ላይ ወንበር ተሸክሞ መጣና ሌሎች ወንበሮች መሀል
አስቀመጠው። ወዲያው ዩኒፎርም የለበሱ ሰዎች መጥተው መቀመጫውውን ያስተካክሉ ጀመር። ጦር የያዙ
ወታደሮች ከአለፉ በኋላ አንዲት አውቶሞቢል ደረሰች። እንደቆመችም በሐር ዣንጥላ ተሸፈነች። አልጋ ወራሹም
ከወንበራቸው ላይ ሔደው ተቀመጡ።
“ጥቂት ቆይቶ ሻለቃ ሲንክለር ሙዚቀኞቹን ይዞ መጣና በመሀል አደባባይ ቆመው ሙዚቃ ያሰሙ
ጀመር። ከዚህ በኋላ በፕሮግራሙ መሠረት ሁሉ ነገር ይካሄድ ጀመር። አልጋወራሹ ንግግር ካደረጉ በኋላ ገመዱን
ስበው ሕውልቱ የተሸፈነበትን አረንጓዴውን ሐር ሲገልጡ ሐውልቱ ያብረቀርቅ ጀመር።
“ግሪካዊው ኮንትራክተርም መሰላል አቅርቦ ሐውልቱ ላይ ወጣና ሐውልቱ የተሸፈነበትን ጨርቅ በሙሉ
አነሳው። ሙዚቀኞች እየተጫወቱ ሐውልቱ ከተመረቀ በኋላ ሁላችንም ሄድን።….” ብሏል።
ኢጣሊያ የአዲስ አበባ ከተማን እንደያዘች ሐምሌ 4 ቀን 1928 ዓ.ም የምኒልክ ሐውልት ካለበት ቦታ
ወርዶ ተቀብሮ ነበር። ነፃነት ከተመለሰ በኋላ ሐውልቱ ከተቀበረበት ወጥቶ እንደገና በድሮው ሁኔታ ቆመ።
እንደገናም ሚያዝያ 27 ቀን 1934 ዓ.ም ተመረቀ።

ኒውዮርክ ታይምስ ኤንድ ኢትዮጵያ ኒውስ የተባለው ጋዜጣ እ.ኤ.አ የካቲት 13 ቀን 1937 ዓ.ም ባወጣው
እትሙ “….ኢጣሊያኖች የምኒልክን ሐውልት ሲያወርዱ የተመለከተ አንድ ትንሽ ልጅ ጮሆ አለቀሰ፡
ኢጣሊያኖችም ለምን እንደጮኸና እንዳለቀሰ ልጁን ጠየቁት። ልጁም የንጉሴን ምስል ስላወረዳችሁ ነው አላቸው።
ኢጣሊያኖችም ከሙሶሎኒ ሌላ ንጉሥ እንደሌለው ነግረውና ገርፈው አባረሩት። ልጁም በዚህ ድንጋጤ ከጥቅምት
ወር ጀምሮ ታሞ ተኝቷል።….” በማለት ጽፍዋል።
ከምኒልክ ሐውልት ግርጌ “ከትልቅ ወይም ከትንሽ ቢሆን መወለድ ሞያ አይደለም። ራስን ለታላቅ ታሪክ
መውለድ ግን ሞያ ነው” ይላል። ሐውልቱ ምኒልክ ጐፈና ለብሰው ጣምራ ጦር ይዘው ጋሻ ሳይዙ የተሠራ ነው።

በምኒልክ ታሪክ ውስጥ ያሉ አስደናቂ ታሪኮች
_አጤ ቴዎድሮስ በ1848 ዓ.ም የሸዋውን ንጉሥ ኃይለመለክኮትን ለመውጋት ሸዋን በወረሩ ጊዜ ጅብ ዋሻ
ከሚባለው ቦታ ሲደርሱ አንኮበር ከተማ ይጠብቁ የነበሩ የንጉሥ ኃይለ መለኮት ሰዎች “….በጌታችን ቦታ
ጠላት አይገባበትም። ጠጁንም ጠላውንም አይጠጣውም ብለው ጥቅምት 16 ቀን አርብ ዕለት አቃጠሉት።
በዚያን ጊዜም የጠጁ ጋን ሲፈነዳ የከልካዩን ቤት የጠጅ ጐርፍ ከሥሩ ነቅሎ ወሰደው።….” ገ.ሥ
_አጤ ዮሐንስና ምኒልክን በእርቅ ሰላም ከመሠረቱ በኋላ ወሎ ውስጥ በደስታ ቆዩ። አጤ ዮሐንስም
የምኒልክን ንጉሥነት አፀደቁላቸው። ከዚህ በኋላ መጋቢት 25 ቀን ሁለቱም ተሰነባብተው አጤ ዮሐንስ
ወደ ደራ ሄዱ። አጤ ዮሐንስ ወደ ደራ በሄዱበት ጊዜ አብሮአቸው የሚጓዝ አንድ ለማዳ አንበሳ
ነበራቸውና አልሄድም ብሎ ከመንገድ ላይ ተኛ። አሰልጣኙም ቢደበድበው አንበሳው ከተኛበት አልነሳ
አለ። ግራ የገባው አሰልጣኝ ይህንን የአንበሳውን አልሄድ ማለት ለአጤ ዮሐንስ ነገረ። አጤ ዮሐንስም
“እሞት ይሆናልና ተዉት” በለው አዘዙ። የአጤ ዮሐንስ ሠራዊት ተጉዞ ካለፈ በኋላ አንበሳው ተነስቶ ወደ
ንጉሥ ምኒልክ እየሮጠ ሄዶ ተቀላቀለ። በምኒልክ ጉዞም ጊዜ ከምኒልክ ፊት ፊት እየቀደመ ያለጠባቂ
ብቻውን ይጓዝ ነበር፡_ከገ.ሥ
_ አጤ ዮሐንስና ንጉሥ ምኒልክ ወሎ ውስጥ ሐይቅ በተባለው ደሴት ላይ ያለውን ቤተ ክርስቲያን
ሲጐበኙ ቀሳውሱ የባህሩ ውሃ እየገፉ ደሴትዋን ሊውጥብን ስለሆነ ተቸግረናል ብለው አመለከቱ። አጤ
ዮሐንስና ንጉሥ ምኒልክ ሠራዊታቸውን ተራ አስገብረው አንድ ቀን የአጤ ዮሐንስ ሠራዊት አንድ ቀን
ደግሞ የምኒልክ ሠራዊት ቆፍሮ ገደሉን ንዶ የባህሩ ውሃ ወንዝ ሆኖ እንዲከፈል አደረጉት።_ ከገ.ሥ
_ ንጉሥ ምኒልክ ልጃቸውን ዘውዲቱን ለአጤ ዮሐንስ ልጅ ለራስ አርአያ ሥላሴ ሲድሩ የሙሽራይቱ
ዕድሜ 6 ዓመት ነበር። ጋብቻው ከተፈፀመበት ሠርግ ላይ ምኒልክ ለአዲሱ አማቻቸው ለራስ አርአያ
ሥላሴ ብዙ ሽልማቶችን ሸልሟቸው። እክሽልማቶቹም መሀል አንድ መድፍ 500 ጠመንጃ 200 ብርሌና
ብርጭቆ 5000 በግና ፍየል 5000 ብር ይገኝበታል። የሙዜዎቹና የአጃቢዎቹ ሽልማት ከዚህ አልገባም።
ለሙዜዎቹ ለእያንዳንዳቸው አስር ፈረስና በቅሎ ከነሙሉ ዕቃው ተሰጥተዋል። ከገ.ሥ
_ የእንጦጦ ማርያም የተሠራች ጊዜ ለጧፍ ማብሪያ ተብሎ ከውጭ አገር የመጣ ባለብዙ መስተዋትና
የሻማ መሰኪያ ያለበት ከጣሪያላይ የሚንጠለጠል የመብራት ጌጥ ነበር። ያን ጌጣማ የመብራት ማስቀመጫ
ከጣሪያ ላይ ለመስቀል ሰዎች በመሰላል ላይ ይዘው ወጥተው ሳሉ ድንገት አምልጦአቸው ከመሬት ወደቀ።
በወደቀበትም ጊዜ አንዲትም መስተዋት ሳትሰበር ተገኘ። ከገ.ሥ

_ እንጦጦ ማርያም ተሠርታ ለምረቃው ድግስ ሲደገስ የተዘጋጀው ቡሃቃ (የሊጥ ማቡኪያ) እያንዳንዱ
እስከ 40 ኩንታል ዱቄት ድረስ የሚያቦካ ነበር። የቡሃቃውን ትልቅነት ለማወቅ አርባ ኩንታል ዱቄት
ለማቡኪያ የሚገባበትንም ውሃ አብሮ ማሰብ ነው። ሊጡ በሚወጣበትም ጊዜ ሊጥ አውጭዎቹ ከቡሃቃው
ላይ በመሰላል እየወጡ ነበር የሚያወጡት።_ከገ.ሥ
_ የእንጦጦ ማርያም ተሠርታ ካለቀች በኋላ በየግድግዳው ላይ መንፈሳውያን ስዕሎች ይሳሉ ነበር። ሰዐሊው
የሚስለው በመረባርብ ላይ ሆኖ ነበር። አንድ ቀን ሰዓሊው በሚስልበት ጊዜ መረባርቡ ላይ ያለው ቀለም
የያዘው ብልቃጥ ከመሬት ወደቀ። ብልቃጡ ከመሬት በወደቀበት ጊዜ ቀለሙ ሳይፈስ ብልቃጡም ሳይሰበር
ቁጭ ብሎ ተገኘ።_ ከገ.ሥ
_ የእንጦጦ ማርያም ተሠርታ ለምረቃው ጊዜ ከፍ ያለ ድግስ ተደግሶ ነበር። ጠጁ በአሸንዳ እየወረደ
በጉድጓድ ውስጥ ይከማችና ሕዝቡ ከዚያ የጠጅ ኩሬ እንዲጠጣ ተደርጐ ነበር። ወደ ጉድጓዱ ጠጅ
የሚወርድበት 12 አሸንዳ (ቦይ) ተበጅቶ ነበር። በግብር ላይ የበላውና የጠጣው መኳንንትና ሠራዊት
ከግብሩ ሲወጣ ከዚያ የጠጅ ኩሬ (ባህር) ካለበት ይሄዳል። በዚያም ኩሬው እንዳይቆሽሽ የሚጠብቁት
ዘበኞች ጠጁ የተሸፈነበትን ጨርቅ ከፈት እያደረጉ ሕዝቡ በእፍኙ ጠጁን ይጠጣ ነበር፡፦-ከገ.ሥ
_ ለንጦጦ ማርያም ምርቃ ጊዜ የታረደው ከብት 5395 ነው። -ከገ.ሥ
_ ሐረርጌ በአሚር አብዱላሂ ተይዞ በነበረው ጊዜ ደጃች ወልደ ገብርኤል ወደ ሐረር ዘምተው አሚሩን
ለማስገበር አስበው ነበር። በዚያን ጊዜ አሚሩ ብዙ መድፎችና የተለያዩ መሣሪያ አለው እየተባለው ይወራ
ስለነበር የደጃች ወልደ ገብርኤል መኳንንትና ሠራዊት አንዘምትም ብሎ ከድቶ ወደኋላ ተመለሰ። በዚያን
ጊዜ አጤ ምኒልክ በአርሲ በኩል ዘምተው ነበርና እንጦጦ የቀሩት እቴጌ ጣይቱ የደጃች ወልደ ገብርኤል
ሠራዊት መመለሱንና አዋሽ መድረሱን እንደሰሙ “….ከይቱና ከጨርቸር የመጣው ሰው መቅሎ ገብቶ
ከከተማው እኔን ቢጠብቅ መልካም ነው። ወዲያ ወዲህ ያለ እንደሆነ እጁን ለነ ከብቱን ላንተ መርቄልሃለሁ
ብልውሃል” ብለው የምጃሩን ምስለኔ አዘዙ።
ደጃች ወልደ ገብርኤል ሠራዊታቸውን ተከትለው እንጦጦ ገብተዋል። በጣይቱ አዋጅ መሠረት
የደጃች ወልደ ገብርኤል ሠራዊት ጠቅሎ እንጦጦ ገባ። ሐረርጌ አልዘምትም ብሎ የፈራው ሠራዊትም
ጣይቱ ዘንድ ቀርቦ “ስንቅ አለቀብን” ብሎ አቤት አለ። ሐረርጌ ባለመዝመቱ የተናደዱት ጣይቱም
በየምስለኔ እየሔደ እንዲከርም አቤት ያለውን ሠራዊት አዘዙ። ለአንኮበር ለይፍራታ ለግሼ ለመራቤቴና
ለሌሎችም ምስለኔዎች ደብዳቤ ጽፈው ለእያንዳንዱ የሠራዊቱ ቡድን አንዳንድ ደብዳቤ ሰጡ። ሠራዊቱም
የተሰጠውን ደብዳቤ እየያዘ ሄዶ ለየምስለኔው ሰጠ። ምስለኔውም ሠራዊቱን በሙሉ እየሰበሰበ አሰረው።
ሠራዊቱ ከጣይቱ ተቀብሎ የወሰደው ደብዳቤ “….እየሰብሰብክ እሰርልኝ….” የሚል ነበር። ከገ.ሥ
_ ምኒልክ የተለየ መጋረጃ ነበራቸው። መጋረጃው እንደ መስተዋት የሚያብለጨልጭ ነው። ይህ መጋረጃ
በሚጋረድበት ጊዜ ምኒልክ ከመጋረጃው ውጭ ያለውን ሠራዊት ወይም መኳንንት ማየት ሲችሉ
ከመጋረጃው ውጭ ያለውን ሠራዊት ወይም መኳንንት ግን ውስጥ ምኒልክ ማየት አይችልም ነበር። ይህ
መስተዋት ዛሬ በአ.አ ባንዳንድ ሕንፃ ላይ አለ። ከገ.ሥ

_ በምኒልክ ጊዜ ቀንድ ያለው ሰው ነበር። ይህ ሰው ገንዘብ እየተቀበለ ቀንዱን ለሕዝብ ያሳያል። ገንዘብ
ካልሰጡት ግን ቀንዱን በጨርቅ ሸፍኖ ይውላል። ይህን ሰው አጤ ምኒልክ አይተው በቀንድ አበቃቀሉ
ተደንቀው እሳቸውም እንደሌላው ሰው ገንዘብ ሰጥተው ልብሱን አልብሰታል። -ከገ.ሥ
_ በምኒልክ ማዕድቤት 15 የጠጅ መገልበጫ ጋኖች ነበሩ። እነኚህ ጋኖች የሚታጠቡት ሰው ከውስጣቸው
እየገባ ነው። እነኚህ የሸክላ ጋኖች እያንዳንዳቸው 1100 ብርሌ ጠጅ ይይዛሉ። ብርሌ ስንል ይህን ሁላችን
የምናውቀውን ሳይሆን የምኒልክ ሹርቤ ብርሌ ነው። የምኒልክ ኩባያውም ሆነ ብርሌው ከሁሉ የተለየ
ስለነበር መለያው የምኒልክ ብርሌ የምኒልክ ኩባያ እየተባለ ነው። ለምሳሌ የምኒልክ ኩባያ የሚባለው
እያንዳንዱ ርዝመቱ 60 ሣንቲም ሜትር ያህል ነው። _ ምኒልክ ወደ አድዋ ሲዘምቱ ታህሳስ 22 ቀን አጠላ ሠፈረው ነበር። በአምባላጌ ጦርነት የሞተው የጠላት
ሬሣ መንገዱን ዘግቶ ስለያዘው ሌላ መንገድ በዋድራት በኩል ሲጓዙ አንዱን ወንዝ 28 ጊዜ ተሻገሩት።
ወንዙና መንገዱ እየተጠማዘዙ ይገናኙ ስለነበር ነው። ከገ.ሥ
-ምኒልክ ሰባተኛውን ዓመት የአድዋ ጦርነት መታሰቢያ በዓል በሚያከብሩበት ጊዜ ብዙ የውጭ አገር
ሰዎች ሰልፍ እንዲመለከቱ ወደ አደባባይ ተጠርተው ነበር። አሩር የሌለበት ጥይት በተተኮሰ ጊዜ ሠፈሩን
እጅግ በጣም አናውጦት ነበር። በዚህ ምክንያት በዚያ የነበሩት የውጭ አገር ሰዎች “….ከብዙ ድንጋጤ
የተነሣ አምስት 5 ደቂቃ እየወደቁ የተነሱ አሉ። አንዳንዶቹም እስከ ስምንት ኪሎ ሜትር ድረስ
ሸሽተዋል።….” ገ.ሥ

ዋቤ መጽሐፍት
ኅሩይ ወልደ ሥላሴ (ብላቴን ጌታ)

ከንግሥተ ሳባ እስከ አድዋ ጦርነት (ያልታተመ)

መርስኤ ኅዘን ወልደ ቂርቆስ

ትዝታዬ (ያልታተመ)

መንግሥቱ ለማ

ትዝታ ዘ አለቃ ለማ ኃይሉ

ተክለ ሥላሴ (አለቃ)

የኢትዮጵያ ታሪክ (ያልታተመ)

ተከለ ኢየሱስ (አለቃ)

የኢትዮጵያ ታሪክ (ያልታተመ)

ተክለ ጻዲቅ መኩሪያ

ከአጤ ቴዎድሮስ እሰከ ቀ.ኃ.ሥ.

አፈወርቅ ገብረ ኢየሱስ (ፕሮፌሰር)

ዳግማዊ አጤ ምኒልክ

ወልደ ማርያም (አለቃ)

የአጤ ቴዎድሮስ ታሪክ

ገብረ ሥላሴ (ጸሐፌ ትዕዛዝ)

ታሪክ ዘመን ዘ ዳግማዊ ምኒልክ

Alvaez, F.

Narrative of the portugues Embassy of Abyssinia

Ambrogetti, P

La Vita Sessuale Nell Eritrea

Antoneli, Conte Pitero Minilik, Imperatore D’Etipia

Audon, Ornry

Voyage Au Choa

Baratieri, Oreste

Memoris D’Africa

Barrois, J.

Impression De Voyage En Abyssine

Bassi, LT

Diario La Guerra Italo Abyssina

Berkeley George

The Compaign of Adowa and the Rise of Menilik

Borelli, J

Ethiopie Meridionale

Capucci, Luigi

In Viaggio Per Lo Scioa

Cecchi, A.

La Battalia Di Abba Gagima

Ceruili, E.

Una Raccolta Amarica Di Canti Funerbi

Chris Prouty

Empress Taitu and Menilik II

Clifford Halle

To Menlik in a Motor Car

Conti Rossini

Italla Ed Etiopia

Coulbreaux, J. B.

Au Pay De Menilik

Count Gleichen

With the Mission to Menilik

Cripi, F.

La Prima Guerra D’Africa

Elets

Emperor

Felter, Petro

La Relazione di Pitero Felter sulio Sgombero di
Macale

Goedorp, Victor

A La Cour du Negus Menilik

Greenfield

Ethiopia

Harold G, Marcus

The life and Times of Menilik II

Harris, W. C.

The Highland of Ethiopia

Holland and Hozier

Expedition to Abyssinia

Johnston, Charles

Travels in Southern Abyssinia

Keller, C.

Alfred IIg.

Kolmondin, J,

Traditions de Tsazzega ET Hazzega

Lande

UN Voyage Francais Dans L’Ethipie Meridionale

Legean, G,

1. Voyage in Abyssinia
2. Theodore

Leontiev, N.

Menilik ET Nous 1902

Mantegzza, V.

La Guerra D’Africa

Massaia, G.

I Miei Terntacinque Anni Di Missione Nell ALTO
Etiopia

Maydin, H. C.

Simen, Its Heights and Abysses

Merab

Impressions D’Ethipie De Bonchamps Vers Fachoda

Michel, Charles

L’ Assedio Di Maccale

Moltedo, G.

Ricordi Ed Escurisson in Africa

Nartini Sebastiano

Dal 1878—1881
Fra Gli Abyssini

Nicoletti Altimar

Al Tempo Di Menilik

Pariset, Dante

Douze Ans

Paul De Lavrubar

The Government of Ethiopia

Perhaan, M.

Le Heros D’Adoua

Petrides, Pierre

Un Conquered Abyssinia

REY

Economic History of Ethiopia

Richard Pankhurst

Social and Diplomatic Memories

Rood Sir James Rennell

La Incerta Poltica

Rossi, Adolfo

Tre Anni Di Lavoro Nel Gojjam

Salimbeni, Augusto

Captive

Stern
Traversi, Leopoldo

1. Let Marefa
2. II Conte Pietro Antoneli

3. Gli Erdi Di Menilik
4. Un Pioneri Pietro Felter
Waldmeier

Ten Years Life in Abyssinia

Wellby, M, S.

Twixt Sirdar and Menilik

Wurth, R.

Hygiene Publuque Et privee En Abyssinie

Wylde

Moderm Abyssinia

Zaghi, C.

1/ La Missione Del Maggiore Salsa Al Campo
Sciona Di Adua
2/ Cripi e Menelich Nel Diario Inedito Dell Conter
Augusto Salimbeni.

